Il sole tramontò quattro volte sul suo viaggio e alla fine del quarto giorno, che era il quattro di ottobre del millenovecentoquarantatre, il marinaio, nocchiero semplice della fu regia Marina ’Ndrja Cambrìa arrivò al paese delle Femmine, sui mari dello scill’e cariddi.

Imbruniva a vista d’occhio e un filo di ventilazione alitava dal mare in rema sul basso promontorio. Per tutto quel giorno il mare si era allisciato ancora alla grande calmerìa di scirocco che durava, senza mutamento alcuno, sino dalla partenza da Napoli: levante, ponente e levante, ieri, oggi, domani e quello sventolio flacco flacco dell’onda grigia, d’argento o di ferro, ripetuta a perdita d’occhio.

Solo da alcune ore, anche se lo scirocco era sempre quello e anzi aveva infocato la posta, aveva cominciato sotto sotto ad allionirsi. Era stato naturalmente nel farsi da mare rema, intrigato e invelenito alle prime tormentose serpentine di spurghi e di rifiuti, simili a gigantesche murene che egli, col suo occhio di conoscitore, andava scandagliando dal colore diverso, come di pietra muschiata, gelido e rabbrividente. Era stato, perciò, dopo che le Isole erano scomparse alla sua vista dietro Capo Milazzo, e Stromboli, Vulcano, Lipari, che intravvedeva per la prima volta distanti e da terra, dopo averle viste sempre dalla palamitara, salendo per il Golfo dell’Aria, sembravano vaporare nel sole come carcasse di balene cadute in bonaccia.

Intanto che camminava verso la punta del promontorio femminoto, il cielo davanti a lui sullo Stretto passava dall’ardente imporporato a una caligine di guizzi catramosi. Quando s’affacciò sul mare, e ancora si vedeva chiaro per dei barbagli madreperlacei dell’aria, la notte senza luna sopraggiunse di colpo, con quel repentino e temporalesco passare dalla luce all’oscurità con cui cadono, anche nella più chiara estate, le notti di luna mancante. Nuvolaglie fumose, come rotolassero giù dalle cime dell’Aspromonte e dell’Antinnammare, avevano sommerso e livellato, in un solo nero miscuglio, il varco aperto fra le due sponde.

Qualcosa, in Sicilia, che per la coloritura violacea riflessa dall’acqua, sembrava una grande troffa di buganvillea pendente sulla linea dei due mari, brillò per un attimo dal mezzo della nuvolaglia, poi il brillio cessò e lo seguì un risplendere breve breve e bianco di pietra, e allora, nel momento in cui spariva nella fumèa, riconobbe lo sperone corallino che dalla loro marina s’appruava, quasi al mezzo, come per spartirli, fra Tirreno e Jonio.

Su quella punta abitava il loro Delegato di Spiaggia, in una casipola a cubo, che era una via di mezzo fra la cabina di bastimento e la garitta della sentinella. Lo sperone serviva per consigli e conversari; serviva pure da osservatorio sul duemari durante la passa, quando il sorteggio gli assegnava la posta ravvicinata rivariva, nella quale non avevano mare sufficiente per piazzarvi la feluca dal cui albero l’intinnere scandagliava in circolo il primo appalesarsi di spada, sicché s’imponeva uno scaglionamento di guardie a terra ed era anche allo sbracciamento o scappellamento di queste vedette, che il filere sull’ontro spiava, tutt’occhi, per avere avvisaglia d’animale che s’appropinquava.

’Ndrja Cambrìa vedeva così la notte, una notte doppiamente tenebrosa, per oscuramento di guerra e difetto di luna, rovesciarsi fra lui e quell’ultimo passo di poche miglia marine che gli restava da fare, per giungere al termine del suo viaggio: che era Cariddi, una quarantina di case a testaditenaglia dietro lo sperone, in quella nuvolaglia nera, visavì con Scilla sulla linea dei due mari.

E intanto che la notte s’inondava sempre più per Tirreno, mangiandosi il mare di sangue pestato come ci dilagasse dentro col suo nero inchiostro, e tratto tratto sembrava accorciare la diagonale che si seguiva a occhio nudo fra lo sperone incontro a Scilla e quel punto di bassa caviglia calabrese dove si trovava, egli andava misurando, come una volta, stando a bordo all’ontro, la brevità di quel passo di mare, remando una palella dietro l’altra: oooh…oh… oooh…oh… sul poco fiato dello spada agonizzante che smaniava, smaniava contempo che scappava, nuotando nel suo ultimo sangue, e dentro quel breve miglio era già morto: e le acque davanti al paese delle Femmine sentivano appena la punta della sua spada, perché, da Cariddi a lì, il suo era un salto solo nella morte.

Quando capitava che nel suo strano capriccio di morte, lo spada sbattesse per là, erano parole e scene sicure con quei notorii armimbrogli. Snelli di vita, delicati ed eleganti per natura, piacentissimi alle loro femmine, che sembra li tengano solo a quell’uso, almeno una volta, alla passa, il sorteggio di là e di qua li metteva posta a posta con loro, in uno stretto giro d’acque. I pescatori femminoti, i baffettini sul labbro, se ne stavano come per figura su ontri e feluche: sembrava, a vederli di lontano, che aspettassero solo che uno spada stracquo e avvilito, meglio ancora se perso di sangue, scapolasse, da quelle di Sicilia, nella loro posta. Quando fatalità voleva che l’animale pigliasse quell’indirizzo storto, avesse pure la traffinera inalberata sulla schiena come stendardo di riconoscimento, quei galantomini facevano issofatto la mossa d’incamerarselo, accampandoci sopra il diritto del malandrino. Tante volte, alla ladricella, tentavano persino di liberarlo dalla traffinera e di scaricare la corda in mano ai cariddoti; e tante volte, per strappargli il ferro, sottomano, in fretta in fretta, lazzariavano le belle carni.

Arrivavano là cogli occhi di fuori, girandogli strettistretti intorno, come per abbordarli:

«Bello il gioco delle trecarte che ci faceste» gli dicevano i pellisquadre, schiumando dalla bocca. «Di anno in anno, vi fate più svelti di mano.»

Intanto, a prua, il lanzatore ripescava la traffinera, asciugava il ferro, lo lustrava col fazzolettone, fra indice e pollice, con la delicatezza dovuta a un diamante; faceva sentire poi lo scatto morbido della chiusura delle tre punte intorno all’asta, e infine impugnava la traffinera, calibrandola e bilanciandola, fra palmo e polso, come una lancia da scagliare. Faceva apposito, smaccatamente, perché lo vedessero che la traffinera gli scappava quasi di mano, che era pronto, prontissimo a lanzare cristiani come lanzava animali, e che anzi ci avrebbe messo tutti i sensi e i sentimenti. Quindi, sollevava gli occhi, stretti a feritoia, e mirava i femminoti:

«Quell’animale là, lanzato, fu il sottoscritto che lo lanzò» affermava.

«Ci fu errore» rispondevano gli sfrontati. «Lo scambiammo per un povero orfanello solingo.» E posavano l’osso.

Era già in fondo al promontorio, sotto i trafori della scogliera, quando gli giunse all’orecchio il rimbombo precipitoso della stampella di Boccadopa. I colpi si perdevano fra le cavità della scogliera, correvano sotto la massicciata, ed era come se la loro eco gli sfiorasse i piedi in un soffio d’aria. Il rimbombo cresceva colpo su colpo, batteva e ribatteva sulla prescia di Boccadopa che il marinaio, nemmeno a dirlo, non se lo voleva lasciare sfuggire, proprio ora che erano in pizzo al mare.

La notte, col suo cadere improvviso fra i due versanti del promontorio, si era messa fra lui e i soldati come una cortina fumogena: doppiata la punta, quelli, si erano trovati fra le pareti della scogliera come in una galleria di tenebre, col marinaio sparito dentro, a non più di duecento metri davanti a loro.

Si figurava, dallo sbattimento di stampella, la cazziata che Boccadopa, sicurissimamente, fece a quel pelleossa di Portempedocle che, secondo il suo criterio dispotico, doveva mettergli il sale sulla coda e non perderlo mai di vista. E in effetti, per due giorni, con la paroletta che veniva a dirgli ogni tanto, col suo bonfare e il suo sorriso di scheletro ambulante, senz’altra opera di persuasione che questa, l’aveva persuaso lui, a trattenersi, a non alzare i tacchi e lasciare Boccadopa e gli altri nel polverone che sollevavano con le pezze in cui tenevano fasciati i loro piedi. Ora, però, con tutto quello scuro di mezzo, era come se li avesse distanziati due giorni prima. Ma il punto non era quello, il punto era che al mare si doveva fermare anche lui.

Il rimbombo s’interruppe e un istante dopo, nel silenzio cavo della scogliera, scoppiò come un boato la voce di Portempedocle:

«Moo…sè… Moo…sè» chiamava nella notte.

S’immaginò che Boccadopa lo tenesse come un cagnolo, agguantato per il cozzo, dicendogli con l’affanno fra i denti: allettigato, chiamate, chiamate, fatevi uscire il fiato…

Portempedocle era ormai di quelli che non si bagnano né si asciugano, di quelli che non possono più dire, come si dice: bene e male sempre viene, perché il male gli era venuto in una tale quantità, che anche il bene, si poteva dire, gli era venuto col male: non era uno scheletro ambulante? eppure, non camminava, rideva, viveva? Era uno scheletro, ma Boccadopa pareva non vedergli le ossa sotto la pelle, perché lo aveva preso a struggere come fosse convinto che ci fosse ancora da struggere in lui: e il fatto che Boccadopa non se ne scandaliasse, a Portempedocle smuoveva una specie di riso, anche se spesso, questo riso, gli restava dietro i denti, quasi in trasparenza. Anche in quel momento, pareva che se lo pigliasse a pizzola, Boccadopa:

«Moo…sè… Moo…sè…».

Gridando, pareva giocare con la o come facesse bolle di sapone, e l’eco si arrotondava in bocca al promontorio, come un gigantesco mormorio di meraviglia.

Risorse il rimbombo della stampella di Boccadopa, per un poco batté: mbù, mbù, e poi Portempedocle tornò a gettare il suo richiamo alla notte:

«Mosè, fermatevi, non scomparite…» gli gridò e questa volta c’era un certo affrevo nella sua voce, come una ribellione di accenti ansiosi. Ma forse pure quella, la febbrosità di tono, gli indettava, con la forza, Boccadopa.

«Pigliatelo nel mazzo, tu, Boccadopa, e quel Mosè che mi vai nominando» gli mormorò.

Ormai, si doveva sciogliere dall’esercito. Con le femminote, se otteneva trasbordo per sé solo, doveva baciare in terra e guardare in cielo. Non sapeva quali parole e argomenti di persuasione trovare, e che promettergli, che inventargli, a quelle scabrose femmine, per farsi pigliare in barca, se barca c’era, se corrispondeva al sentitodire: figurarsi se poteva accollarsi anche quel pesomorto, quattro soldati di terra, di cui uno con una gamba sola e la stampella, tutti e quattro, poi, poteva figurarseli, spagnatissimi, sia di mettersi, sia di non mettersi in mare.

Per questo, da due giorni lo seguivano, non lo perdevano mai di vista, se lo covavano cogli occhi: per il mare; e per questo, quel pelleossa sfantasiato di Portempedocle, da due giorni l’andava appellando Mosè, con tanta serietà che lui stesso, non solo si voltava a quell’apostrofe, ma certe volte, si scordava quasi quasi di chiamarsi ’Ndrja Cambrìa e gli pareva quasi quasi di essere stato inteso sempre Mosè, Mosè marinaro.

In quattro che erano, dopo un giorno o due che lo tallonavano, gli contavano i passi, lo tenevano d’occhio dall’alba al tramonto, in mente a lui si erano come moltiplicati. Qualche volta, se si girava a occhìare verso di loro gli veniva d’immaginare che il polverone sollevato dalle pezze in cui strascicavano i piedi, fosse solo l’inizio di una lunga nuvola biancastra, dentro la quale, per le coste calabresi, il popolo ebraico, di guerra in guerra, si spostava verso sud, sudest, sempre affamato, ramingo, ferito, sempre in cerca d’una patria, d’un cielo e d’una terra per tetto e rifugio. Avanzi di guerra miseriosi e pezzentieri, impiagati e mutilati, chi si vedeva e chi no, e la stampella di Boccadopa ci stava come per insegna e simbolo, avevano l’aria di marciare veramente dietro a lui verso il Mar Rosso. Anche se ignari, quella era l’aria, Portempedocle gliel’aveva proprio marcata: l’aria ebrea, siciliana, di quelli che tireranno il respiro solo quando passeranno il mare e solo là, di là, si sentiranno salvi.

S’illuderanno veramente, pensava. S’illuderanno di sentirmele dire pure a me quelle parole mammalucchine: apriti, mare. Lasciaci passare. E lui s’apre, si fa di fianco e noi trasbordiamo sull’isola a camminata, discorrendo e fumandoci una sigaretta.

Questi rituffi di caffè, questi soldati di terra, lo avevano ignescato in alta Calabria, nelle vicinanze di un paese che si chiamava Praja a Mare e non senza ragione: da lì in poi, infatti, il terramare era, per miglia e miglia, plaia e plaia, costiere di sabbie dolci e sabbie dure, scavate, di tanto in tanto, dai letti asciutti e pietrosi delle fiumare che brillavano in lontananza.

Gli era scoppiata là, a Boccadopa e compagni, tutta quella ambascia del mare da passare: e questo, in conseguenza di un incontro strano, per non dire fenomenale, che lui e loro, anche se separatamente, avevano fatto con una piccola comarca di femminote, straviate lassòpra, che sarebbe come dire il Polo Nord per esse, dal loro verso e direzione abituali, che non furono mai di salire per Calabria, ma di scendere e passare mare per Sicilia, dato che il loro stile di vita, stile mascolo cioè di buscarsi la vita, consistette sempre in arraffamento di sale franco a Messina e in ’spedienti per passarlo in Calabria senza pagare dazio, sotto l’occhio di finanza e questura, fra manovre di treni e imbarco di vagoni, fra molo e ferribò, arrivi e partenze, merci e passeggeri, colli e bagagli, finestrini e staffe, scambi e respingenti, latrine e stive, ponti e scalette, vapori di locomotive e fischi di sirene.

Straviate: come gabbiani dirottati sullo scill’e cariddi da qualche tempestona oceanica, che da Gibilterra rintrona nel Canale e fa venire il pellizzone, i brividori di pelle; o come rondini marine, che trasvolano atterrite verso terra, svolante nuvola nera davanti alla burrascata, che viene ribellando di lontano i cavalloni, rigonfi e tenebrosi, delle furie; o come le quaglie anticipate dal maggio all’aprile, che sbattono sulle dune di Casablanca o alle prime alture di Spartà, stracque e accaldate di sabbia africana, e sono segno che s’avvicina un’estate selvaggia, un tale terribilio di scirocco a levante, che si scioglierà il catrame sotto le barche al secco e lo spada, magari per tutti e quattro i mesi senza r, passerà basso, sotto i quindici metri, e là, non c’è occhio che possa scandaliarsene, là, anche l’occhio più fino di falcone dovrà farci sopra una lagrimella e intinnere e filere si terranno sciolti in coffa, perché, prima o poi, gli si rovescerà il bianco degli occhi e precipiteranno a mare come sparati dal loro albero di vedetta, con la testa che gli fumiga sotto il cappello di paglia.

Straviate così: come gabbiani, rondini marine e quaglie, quando sono fuori tempo e fuori luogo, e allora sono sempre avvisaglia di qualche novità, e novità sempre dispiacente, se si sa smorfiarla.

Stavano ai bordi di una plaia immensa, rientrata dalla marina vera e propria circa trecento metri e prolungata tanto, che non se ne vedeva la fine.

Un’ora o due dopo mezzogiorno, era arrivato a una fiumara secca, sabbiosa e pietrosa che a occhio e croce doveva essere un mezzo miglio fra una sponda e l’altra.

Il ponte, che una volta l’attraversava, era stato fatto saltare pezzo a pezzo dai tedeschi in ritirata; restavano solo i piloni, che sembravano dei baluardi frangiflutti per la piena delle acque invernali.

All’altra sponda del ponte, alzata accanto a un pilone, c’era una tenda da campo. Non si vedeva nessuno di fuori, ma sotto la tenda, al riparo del sole, doveva esserci certamente qualcuno.

Questo qualcuno, siccome era a quelli che pensava, gli passò per la mente che potessero essere una di quelle coppie di carabinieri che, correva voce, giravano a cavallo o a piedi, cogli ordini del re scomparso, che era ricomparso con trono e rintrono di proclami maestosi, nella città di Brindisi, nelle Puglie, e che, come Carlo dopo Roncisvalle, andava facendo l’appello dei paladini morti per vedere se casomai qualcuno gli restò fedele e vivo, ma non per squartare fra due cavalli il suo già caro e onorato cugino ma solo, forse, per proforma di re che regna. Fantasimi, diceva la gente di quelle coppie di carabinieri erranti. Fantasimi, che in nome di re fantasima, gettano il bando di richiamata a soldati fantasimi anche loro, loro nemmeno a dirlo, più fantasimi di tutti.

Fantasimi o no, aveva disceso la fiumara sino al suo sbocco. Là, sull’altra sponda, c’era un grande ammassamento di scogli, come se il mare si fosse ritirato lasciandoli allo scoperto, sprofondati nella rena. Si era levate le scarpe e girando e rigirando nei passaggi fra scoglio e scoglio, era uscito su quella plaia sterminata, silenziosa, bianca e accecante sotto il sole.

Era come di piena estate, la sabbia e le pietrebambine bruciavano sotto i piedi, il cielo era azzurro e senza una nuvola, il mare mosso appena dal suo scintillìo: nell’aria ferma, il rotolìo delle onde lente alla riva pareva scendere dentro la marina e prolungarsi lontano sotto la rena.

Intorno, era dappertutto bianco e polveroso: c’erano solo delle macchie di canne lungo la fiumara, per il resto l’occhio non avrebbe avuto dove posarsi, se non fosse stato che subito a sinistra, ad angolo retto con la fiumara, un fitto nereggiante di giardini bordava per un lungo tratto la plaia, attirante come un’isola di fronde e di frescura. Lontano, dove il boschetto finiva, si intravvedeva un pezzo di serpentina della strada.

Risalì la spiaggia e poi, nella plaia vera e propria, seguì la traccia che altri passi avevano lasciato sulla sabbiadura. Avvicinandosi, vide che erano alberelli nani, aranci e bergamotti, combacianti tra loro col ricco fogliame e il carico di bottoni verdeneri e lustri: subito, al primo passo, lassòtto era cupo d’ombre, tenebroso come per notte.

Camminava lungo il boschetto, ancora con le scarpe in mano, e credette di sentire come un improvviso fruscìo d’aria fra le foglie secche, ma era invece qualcuno che gli faceva sordellino, con le labbra ad anello, per richiamare la sua attenzione; e difatti, dietro al sordellino, una voce di femmina era sorta di là ad apostrofarlo:

«A voi, marinaro con la barba. Una parola, una paroletta, permettete, sentite…».

Qua parlano l’aranciare, era stato il suo primo pensiero. La voce infatti, seppure d’intonazione tutta naturale e umana, umana anzi sino alla sfrontatezza, per lui che non vedeva la femmina, sembrò sgrovigliarsi, bassa e tenebrosa di segretezza, dalle parlanti radici di uno degli alberelli.

«A voi, marinaro ’ntartarato» insistette la voce. «Una parola, una paroletta. Permettete, sentite…»

Con quel suo modo allusivo di pronunciarsi, mezza e mezza, dall’ombra, come dallo spiraglio di una porta o da dietro la grata di una finestra, la voce gli faceva lo stesso effetto di quella d’una adescatrice, soldatara della cinta delle mura, sirena di bassoporto, una adescatrice di quelle che ti gettano l’esca e ti cantano canzonette, eppure sottosotto hanno un tono come di boria, risentito e sprezzante, un piglio d’alterigia, che non si sa dove l’appoggiano.

Aguzzando gli occhi sotto gli alberelli e come orientandosi al suono della voce, arrivò a scoprire, prima quella che lo aveva apostrofato e poi, da lei, le altre, una diecina, sedute qui e là, alla prim’ombra del giardino, ognuna sulla cofana d’incannata; solo che mentre quella stava rialzata sul busto e poteva vederla, le altre invece stavano chine in avanti, senza nessuna curiosità di lui: le lunghe schiene ricurve, dal rigonfio delle gonne che gli incoffava il culo, al collo lungo e scoperto, alla testa con i capelli neri corvini, accoronati sopra, attrusciati in tondo, per fare da appoggiatoio alla cofana in equilibrio quando camminano; i gomiti sulle cosce, le gambe larghe e le gonne tirate sui ginocchi per rinfrescarsi di sotto. Qualche lembo di colore rossofiamma spuntava dal numeroso fascio delle gonne: questa scoperta, delle gonne rosse fra le nere, che esse solo portano quasi per bellezza e bandiera, come a un segnale, gliele fece riconoscere per femminote. Le riguardò alla posa, allora, come di maghe nel nascondiglio.

Femminote lontane dalla base? si chiese. Femminote straviate per nord, contrariamente al loro naturale? Ma non ebbe tempo, sul momento, né di capacitarsene né meravigliarsene quanto avrebbe dovuto.

C’era sempre quella che gli si era messa all’orecchio con la paroletta: quella, che stava ritta, cogli occhi aperti, come alla misa del passante, mentre le altre stavano a spalle piegate, quasi aspettassero che il sole gli passasse sopra il dorso.

«Una paroletta, marinaro, bello mio. Una paroletta per il piacere vostro» insinuava.

Ora, la vedeva bene: un soggetto capotico che a suo tempo doveva avere furoreggiato e ancora se la batteva, col personale grande e giovanile, la faccia tosta e lucida, gli occhi di piratessa, mezzi chiusi e terribili, le rughe che le tagliuzzavano la faccia in forma di due mezzelune, fra gli zigomi e la bocca, e che non tanto parevano opera di vecchiaia, quanto cicatrice di qualche vecchio sfregio, ricordo di spasimante tradito e furioso. Vecchiaia o rasoiate, quelle rughe, o intacche, le stavano sulle guance come un tatuaggio con la data, di quando doveva essere assai sbardellata e invogliante, una gran campiona di galeota, passionale e tragediatora, e gli uomini che c’incappavano, o finivano in carcere o finivano al cimitero. Allo stato attuale, a lui, nell’insieme, gli riusciva sfrontata, trucchigna e scostante.

«Che c’è?» le fece. «Che è sta paroletta?»

Una certa curiosità ce l’aveva, non poteva negarlo, anche se molto credeva di saperlo: non poteva mai immaginare però la stranezza di cosa femminina che quella paroletta gli avrebbe rivelato, seppure non svelato.

Senza dargli conto, la femminota si girò indietro e si rivolse a una delle sue compagne, che stava più dentro al fogliame, invisibile a lui. L’apostrofava: «Cata, bella mia» e le parlava a muso dolce, con parole ammielate all’orecchio di lei, con frasi strabilianti all’orecchio di lui. «Cata, bella mia» le diceva, «faceste caso al marinaro che vi venne qua davanti? Lo miraste bene com’è bello e com’è alto, che pare uno stendardo? Vi fa sangue, bella mia? Ditemelo se vi fa sangue, ditemelo franca, non vi fate scrupolo… Vi viene a conoscere, a occhio vostro? Vi ricorda qualcuno, a mente vostra? Vi fa cuore d’averci conversario? Eh, qualche paroletta, per caso, non ce l’avete, in punta in punta, di dirgliela? Un purparlé con lui, eh, vi fa genio di avercelo, un trattenimento sotto le fresche frasche? Parlate, bella mia, ditemi se questo regio marinaro v’incontrò i caratteri, se ci faceste un pensiero sopra, sennò non v’appenate. Iate, iate, gli dico. Iate per la strada vostra, marinaro, una volta che a Cata non le fate nessunissimo genio. Eh, bella mia, sentiste come gli dico?»

«Scusate se mi intrometto…» la interruppe.

«Un momento, aspettate un momento, voi» lo zittì lei.

«Ma che momento. Mi piace come disponete del sottoscritto. Una paroletta, se permettete, la vorrei dire pure io. Mi spetterebbe, mi pare.»

Quella Cata rise là nell’ombra e la femminota se ne mostrò sorpresa:

«Ah, vi strappò un riso? Allora, un po’ v’aggradisce il marinaro, vi fa sangue? La paroletta allora vi sentite di dirgliela?».

«Ma a me, non me lo domandate a me, se mi va di sentirla?»

«Ah, meglio mi sento… Pure pregato volete?»

«Pregato? Ma se nemmeno fui interpellato… Oh, questo, teatro vero vero mi pare: uno si trova a passare e voi, issofatto, disponete di lui a libito vostro. Vi comportate, forse mi sbaglio? come una sensala di matrimonio, però la parlata gliel’andate facendo solo a quella tale Cata che vi sta dietro, mentre a me, né mi fate né mi date parola, mi pigliate e levate come un pupo dell’Opera dei Pupi. Ma secondo voi, io me la dovrei pigliare nel sacco? Io, secondo voi, un’occhiatella non gliela dovrei dare?»

«E statevi quieto, statevi…» fece con smacco rabbioso, a lamento. «Non immagina nemmeno la fortuna che gli capitò. La vuole vedere, fa pure l’esigente, con quell’aspetto di porcospino, tutta quella barba che si porta per lutto. La volete vedere? E vedetela. Ma lustratevi gli occhi prima, lustrateveli, sì…»

«Va be’, me li lustro. Ma non è che mi fate comparire una zoppa, tignosa, con l’occhio di vetro, i denti finti e il petto di pezze?»

Ancora non sapeva che pensare: fingeva di pigliarlo a scherzo, sentendo che scherzo non era. Parlava con quella, e intanto considerava e vedeva le altre che, se stava a lui dirlo, le avrebbe dette tutte morte: seguitavano a non dare musione alcuna da sotto le schiene, qua e là qualcuna tirava un grosso sospiro, ma quanto ad alzare la testa, mostrare una minima curiosità per lui, per l’apostrofazione di Facciatagliata e la parlata che gli faceva per quella sua Cata, niente, non gli arrivava niente: o era troppo vecchia la cosa per esse o erano esse troppo vecchie per la cosa.

Facciatagliata aveva rovesciato una delle cofane e la spingeva sotto a forza di braccia, per incarcarla coi manici dentro la rena. Fatto questo, batté con la mano sopra una di quelle schiene, la più vicina a lei, e quella, come ci fosse un’intesa, si alzò senza domandare e si piazzò dall’altro lato della cofana: era una vecchia cannadastendere, che non aveva niente, all’aspetto, di quella Facciatagliata che mostrava ascendente sopra di lei, non aveva specialmente quella, la faccia, col piglio dell’antica femminona e quelle intacche a luna mancante.

Fronde e foglie si smossero nel boschetto, come se ci sbattesse contro con le ali un uccello che volava fuori di lì. Le due femminote poggiarono le dita in punta ai bordi della cofana: ma senza forzare, solo proforma, si vedeva che lo facevano per scena, e stettero così, sinché quella che veniva avanti, suonando bambinescamente fra le fronde sotto cui passava, non apparve e si sedette sulla cofana come sopra un tronetto: con le mani in grembo e un sorrisetto strano, terribile e beato, che faceva a labbra unite, guardando davanti a sé, nel sole dove stava lui, nel taglio tenebrolucente del giardino.

Fra le femminote è difficile trovare la brutta, non la bella; e anche fra quella diecina ammucchiate all’ombra del giardino, certamente non difettavano le belle, forse ve n’era persino di più belle di quella Cata. Ma lei era diversa, era rara: non era una bellezza, era una beltà. Per questo, la sua sensala diceva che doveva lustrarsi gli occhi per vederla: perché era differente da lei, da tutte. Non aveva niente dell’incarnato femminoto, tosto, prepotente, scuro, niente della movenza malandrinesca, tutta naturale, d’un corpo statuario, di gran vista, però commisurato a se stesso, alla perfezione: un corpo alto di ponte, coscia lunga e gambe trampoliere, dalle larghe, nere, polverose piante dei piedi sempre nudi, sulle quali poggia potentemente, eppure morbido, elastico, come fossero vere statue che camminano, animate di midollo di cannadindia, che gli dà quella movenza di fustino che vibra e di cui si risente persino l’aria dove passano. Quella Cata non aveva niente di queste famose particolarità femminote, e niente del piglio dispotico e sfacciato con cui manifestano il loro ascendente sull’uomo, niente, insomma, di quell’insieme galeoto che attira e contempo scoraggia nella femminota. Lei era tutto il contrario, la negazione d’una femminota.

Si restava a bocca aperta a girare gli occhi dalle altre e vedere lei, una femminella mignonetta, una miniatura, un gioiellino di personale che dal garbo di vita si sfilava nel pettazzolo che le gonfiava il corpetto fra i lacci, non come le mammellerie soverchianti che si vedevano in giro nel giardino, ma come un grosso sospiro: un figurino di femminella che c’era, tanto per farsene un’idea, da intrecciare le mani a dondolo e balanzarla fra le braccia come una pupitta. Mignonetta, e di pelle damaschina, il viso come squaglio di zucchero, una bianchezza così vergine, di natura, da fare pensare che mentre le compagne, affumicate e tinte, camminavano perenni sotto il sole, lei invece si riparava gelosamente sotto un ombrellino; coi tratti di viso, poi, come li avesse disegnati a mano, formato piccolo, modellati giust’a puntino per quell’ovale, cogli occhi mandorlati, il bianco appena sgusciato e la pupilla a papuzza, come una farfalletta ancora chiusa, tondina nera traslucida. Era di una vaghezza avvincente, una sorpresa tale a vedersi in quella compagnia, che levava il fiato: veniva di mangiarsela cogli occhi, per concludere.

Succedeva però, che quando s’andava a cercarle lo sguardo, magari per farle occhiolino e intendersi, l’entusiasmo si freddava, l’intenzione moriva perché, per restare al paragone, gli occhi correvano da lei come due aponi attirati dall’odore di miele e subito se ne volavano via, allarmati di scoprire che quel profumo di miele si sprigionava da lei come da un fiore finto, o vero e carnivoro.

Dall’aria che aveva in faccia, si sarebbe detto che la sua mente riguardasse quella sua bellezza di corpo, né più né meno, come una nuvoletta che gli stava sopra e ci giocasse quasi a fargli ombra, ora coprendolo, ora scoprendolo, ora fingendo di inseguirlo, ora di farsi inseguire. Era una impressione immediata, netta e insieme oscura, che si riceveva al primo sguardo: nell’ombra molle, sottomarina del giardino, sembrava di vederla come specchiata in un’acqua, sembrava non di vedere lei, col suo sguardo sano, reale, ma la sua immagine riflessa fuori di sé, svagatamente, nei suoi stessi occhi, come un pensiero cadutole di mente.

Inquadrata così: quello che di lei figurava e si vedeva con quello che di lei sfigurava e non si vedeva, ne risultava una mignonetta, fra l’imbambolata e la sfantasiata, la quale d’un verso pareva una ancora acerba che si figurava a femmina fatta, e d’un altro verso, una grande che si facesse a pargoletta, e pareva che in questo ci fosse qualcosa di ugualmente vero, come non fosse ancora tutta spigata, ma pure come fosse maturata tanto, che di più non poteva.

Se ne stava là, posata più che seduta sul bordo della cofana, fra le due vecchie all’impiedi, tutte in muti riguardi, sola con quel suo sorriso strano, terribile, beato: in un’aria delicata, in vetrina, come qualcosa di intoccabile dietro un vetro, in un’aria tutta tangelosa, dove appariva contornata da una maestosità senza ragione e senza forza. Ed era questo il misterioso in lei, questo che chiamava verso di lei e allontanava da lei, questo che mentre spingeva quasi a pigliarla nelle braccia, spingeva contempo quasi a scapparle di davanti agli occhi.

Si era messo sulla rena e s’infilava calze e scarpe, intanto che la guardava.

L’aria di lassòtto si spiritò di odore di bergamotto. Con un temperino, la femminota che faceva da aiutante all’altra, stava levando la scorza a un limoncello: quando lo nettò del callo e della pellicchia, lo passò alla sensala; questa lo aprì e ne mise uno spicchio fra le labbra di Cata, aspettò che ne spremesse il dolce e poi si fece sputare in mano la polpa amara. L’altra, intanto, messa di dietro, le andava riguardando i capelli che lei portava come le altre, intrecciati e accoronati sopra: li pigliava fra le mani incavate, ricalcandone l’arrotondamento, come le imponesse in capo una corona. Facevano, lei e l’altra, come la preparassero a una cerimonia, al suo sposalizio, alla sua prima notte, anzi: una prima notte di pieno giorno, stando al frasario, fra di baliaggio e di ruffianaggine, che stilava con lei quella piratona di Facciatagliata.

«Eh, bella, v’aggradisce il marinaro?» tornò a chiederle, intanto che la imboccava di bergamotto. «L’appuraste voi che è marinaro, sì, bella, l’appuraste? Frinzi non ne ha più sulla divisa: scollo di solino, cordoncino bell’annoccato e nastrino sul berretto, capace che se li giocò a zecchinetta, ma i pantaloni scampanati, quelli ancora li ha. Vi vengono a mente, bella, i pantaloni scampanati?»

Le parla come a una babba, pensò. Non fosse babba, si lascerebbe dire di tali babberìe? Pure fessa però, che non si scandalìa di sta gran fesseria dei pantaloni scampanati? Desiderò vederla da più vicino, se musionava da babba o da scaltra, al tono di quella sua sensala o ruffiana o mammana, quella che era.

Il sole ormai specchiava fortissimo quasi a perfilo del giardino e lo abbagliava, perciò se ne andò all’ombra sotto il fogliame e si appoggiò a un alberello a pochi passi dalle femminote.

«Eh, bella, sì? la paroletta vi viene cuore di dirgliela?» continuava Facciatagliata. «Eh bella, ve lo mando lassòtto? Sentite, voi, gli dico, c’è una personella di riguardo che v’ha da dire cosa fra le fresche frasche. Una certa Cata, che è le settebellezze, vi concede quest’onore e piacere d’una sua paroletta. Così gli dico, eh?»

«Ma che è sta paroletta? Eh, signorina, si può sapere o non mi ritenete degno?» s’intromise lui alle loro spalle: e s’accorse di parlarle anche lui vezzeggiandola, col tono simillimo a quello della sua mammana.

Facciatagliata si girò scattosa, spalancando la bocca come per mangiarselo vivo: subito però, si rigirò per osservare la sua pupilla. Questa si era ottenebrata come se una nuvola le passasse in quel momento davanti agli occhi: si era accigliata e irrigidita, tratteneva il respiro e stringeva le pupille contro di lui, come si sforzasse di riconoscerlo, come lo guardasse di lontano, d’assai, d’assaissimo lontano.

La mammana si era ritratta d’un passo e la spiava, con una mano fra bocca e mento, e l’altra vecchia la imitava, lì allato, tenendosi in bocca, anche lei, con una mano la sua meraviglia, il suo impaurimento come di fronte al ripetersi di un tristo e triste fenomeno.

Poi lei, confusi insieme respiro, sospiro, resospirò profondamente come uscisse di catalessi: il busto le si sciolse dentro il corpetto, riprese subito in faccia quel bianco di squaglio di zucchero, tornò lei, col suo sorriso strano, terribile e beato.

Lui, ora, cominciava a scandaliarsi che senso aveva quel sorriso enimmatico, ammaliato, per questo, mentre in lei si ravvivava, in lui, se sorriso c’era sulle sue labbra, moriva.

Facciatagliata, mammana o sensala, doveva conoscerla vecchia, quella cabala, e la smorfiava a menadito. Girò la testa verso di lui e gli disse:

«Tornate di guerra, che nemmeno quella Morte grande vi volle, per come siete barbaro a vedervi, tornate così lordo, selvaggio e infamato la persona, che una cristiana tutta in sensi nemmeno con una canna vi toccherebbe: eppure vi va a capitare giusto a voi questa trovatura di femmina, vacci a leggere, vacci a capire… Sta bambolalenci, preziosa e difficile di gusti, che quanti gliene proponete, tanti ve ne rifiuta, e succede invece che vi vede a voi, e invece di girarsi gli occhi dall’altra parte, pare che se li rifà, belli fiammanti, a guardarvi. Insomma, le aggradite. Le aggradite? Le piacete, pirdeu, le fate sangue, ve ne potete vantare, pirdeu: siete il primo, vi scelse a voi, siciliano, la calabrisella, con tutti sti disonorati che circolano, di levarle l’onore. Che andate cercando? Un tale tesoro vi viene tutto franco. Voi siciliani, se cadete a mare, tornate a galla col culo come una coffa di calamaretti…».

Non gli dette tempo di risponderle, perché si chinò sulla sua pupilla, le pigliò il viso fra le mani e la baciò sulla bocca con trasporto; anche l’altra la baciò sulla bocca, pulendosi prima le labbra col dorso della mano. Facevano come la felicitassero; le facevano effusioni però, che sapevano anche d’addio, come si dovessero separare da lei e la perdessero un poco, proprio come se la loro bambolalenci s’andasse di fatto a maritare.

Lei manco batté ciglio: guardava lui a occhio fisso, pieno, sempre guardandolo si carezzò la fronte e si alzò, poi si girò all’indietro e allacciandolo dietro a sé con quell’ultimo sguardo, s’inoltrò dondolandosi nell’ombra, che da lì in poi sembrava scavarsi profondamente sotto gli alberelli, e sparì laddèntro, leggera e silenziosa, senza nemmeno un fruscìo di fronde stavolta, e subito divenendo inesistente come un’apparizione di mezzogiorno.

«Andateci dietro: ma che aspettate, la carrozza?» gli fece fra i denti, biliatissima, Facciatagliata: piegandosi in due, come per soffocare il suo scatto di voce, con una mano s’appoggiava a una coscia e con l’altra sciabolava l’aria fra lui e il fitto del giardino, pareva spingerlo, sdiruparlo, a colpi di fendente dietro a Cata.

La faceva fatta, la faceva come intendeva lei, vecchia facciatosta: la faceva così fatta, che nemmeno se lo avesse visto, cogli occhi arraggiati di voglia, invaghito selvaggio, che da un momento all’altro si tuffava a pesce sulla sua pupittilla per annicchiarsi con lei fra le fresche frasche. Lui invece stava lì, appoggiato a una limoncella, come si riparasse dal sole e non fosse lui la persona su cui la vecchia faceva calcolo per dare l’incrignatura alla bella Cata: e se era vero che per tutto il tempo non aveva potuto levarle gli occhi di sopra a quello specchio di femminella, era anche vero però, che quanto a lui, era andato rimirandola sempre più spassionato, sempre più come una specie di miraggio solare femminino, che poteva vedere, ma non toccare.

Non sapeva come comportarsi. Va be’, si era scandaliato che quella settebellezze era strambata, un poco o assai persa di sentimenti: però, punto e basta, il resto gli era sempre oscuro, e quell’oscuro lo sconcertava. Perché Facciatagliata mostrava tutto quell’affrevo di metterla a tupertù con un uomo, la sua preziosa Cata, come si trattasse d’una medicina che le aveva ordinato il medico? Pensava forse di sanarla? E di che, precisamente? E perché, quella stravagante, aveva scelto proprio lui, uno che ancora scappava di guerra, agguantandosi forte il culo con tutte e due le mani? Che particolarità, aveva lui? che era vivo, forse, mentre da lì in poi, a scendere verso il piede dell’Italia, tutti i maschi erano morti? Ma lei era del tipo di femmina che fa risuscitare i morti più vivi, più mascoli e sbrigliati di prima. Perché dirgliela proprio a lui quella sua paroletta appartata, paroletta che forse era veramente quello che s’immaginava, il solito baccaglio femminino per dire: infilami, ma chi l’assicurava che, andandoci dietro, andandole dentro a sentirgliela dire quella paroletta, non gli succedeva che ancora non aveva finito di passare quelli di guerra e s’imbarcava in guai di pace? Quelle due: la femminona col tatuaggio e la femminella a baliaggio, quelle, ognuna per il suo verso, erano, si capiva, femmine di conseguenze, di quelle che lasciano strascichi pericolosi: e doveva incapparci giusto lui? E se quella lo faceva per sfregio e se ne usciva qualcuno incavallato di coltello? O l’impestava con la goccia, oppure contagiava con lo sputo di sangue? Tutto era possibile e invece, secondo Facciatagliata, doveva anche ringraziarle del regalo.

E poi, c’erano quelle altre che se ne stavano zitte e curve sotto i loro pensieri, come per ritegno o disdegno di quello che gli arrivava all’orecchio, e lo soggezionavano e gli facevano apparire più oscura ancora la faccenda. Insomma, non si sentiva voglia né sentimento d’infilarsi all’orbisca di quel giardino.

Tutte sicure che lui s’alliccasse i baffi all’idea della babbicella, le due fidate gli andavano facendo delle raccomandazioni. Gli dicevano d’indelicarsi con quella bisquì, di scordarsi per quei cinque minuti del modo di vita rustico e barbaro che pigliò in guerra, e ricordarsi invece se ebbe mai garbo in borghesia e mettercene un poco con quel bambolotto di porcellana ché sennò gli si spezzava in mano…

«Con l’orecchio teso stiamo» gli diceva Facciatagliata. «Se dal giardino esce un ahi, se la ronzate, se la martoriate, pirdeu…»

«Ma che m’andate infasciando?» le fece e gli venne da ridere. «Non vi biliate perché, tanto, non la tocco nemmeno con un dito. Ma v’intestaste per davvero che ci vado insieme, che m’isolo con lei dentro allo scuro? Ci mancherebbe che m’arruolo alla guerra vostra, ora.»

«Ah, pirdeu, la chiama guerra, pure questa» fece lei disfiziata. «Senti, senti, questo ci rimette secondo lui, a sacrificio lo piglia… Oh Cata, Cata» chiamò poi all’indietro, ma a bassa voce, per scena, solo per farsi sentire da lui. «Venite, venite, bella, abbaglio pigliammo, e prima di voi, io che lo dovrei vedere a distanza chi porta pantaloni veri e chi per figura. Ci sbagliammo d’uomo, capiste? il qui presente non fa per voi. Venite, venite fuori, bella mia, rassettatevi alla cofana, trattenetevi ogni sfoggio, datelo a chi v’apprezza il ricreo di beltà vostra. Passerà, passerà, non v’allarmate, perché non tutti li ammazzò la guerra, quei cavalieri, passerà chi vi scambia per fata e vi piega il ginocchio davanti, in questo giardino…»

«Che è fata, quanto alla bellezza, chi lo può negare?» le replicò, tanto per chiarire che gli occhi li aveva, e penetranti pure. «Ma oltre che fata, è pure fatata, mi pare: ci vuole forse l’orbo per indovinare questa ventura? Si vede da come guarda e sta in sorriso. Questo voi lo potete negare?» E siccome gli consentiva col suo silenzio, proseguì: «E la dovrei sfatare io? Gliela dovrei tirare io la riffa, laddèntro allo scuro? E se si getta al collo?». A questo punto però, lei gli dette un’occhiata sprezzante, fece una smorfia di schifo e lui si pigliò di puntiglio. Il tono alquanto acceso, continuò: «Ma me lo sapete dire perché io e non quello che passò di qua prima di me o quello che passerà dopo? Eh, perché proprio io? Che ci vedette in me?».

«I pantaloni scampanati ci vedette, i calessoni marinari. Che vi pareva? La dondoliata di fianchi che avete? Il colore bello degli occhi?»

«Volete dire che mi scambiò per qualcun altro?»

«Per un altro paio di calessoni, sì.»

«Era suo marito, forse, quello dei calessoni scampanati?»

«E chiamatelo marito…»

«Zito, allora?»

«Uh, pirdeu» sbuffò. «Alquandalquando ne capitò uno e si rivelò questo cacone, questo domandiere fottuto…»

Detto questo, tornò alla sua cofana, gettando di bocca pirdei, facendo uffa, uffa, come avesse rinunciato all’impresa: si curvò anche lei in avanti come le altre, pendoliando con la testa fra le gambe in modo che sembrava gettarsi il tribolo.

«La vedete?» gli mormorò allora la vecchia aiutante, parlando con la mano alla bocca, alla ladricella. «Quando fa così, mi pare che pure lei, Jacoma, perse i sentimenti dietro a Cata…»

«Ma quella Cata, fatemi capire, è sua figlia? E che le successe? Le morì il marito, lo zito? Com’è che s’imbambolò?»

La vecchia lo guardò arrugandosi in fronte: poi, alliccandosi un grosso neo peloso che aveva all’angolo della bocca, si decise e lo tirò per un braccio più in là, dove il giardino non era più tanto fitto e fra gli alberelli, sopra, sotto il fogliame lampeggiava il sole battendo sul biancore della fiumara. La vecchia s’appoggiò alla sua spalla e cennandogli di continuo cogli occhi al sottocavallo e parlando in un bisbiglio anche se non potevano udirla, gli disse:

«Ma perché v’andate traccheggiando tanto? Avete il fare flaccommodo con la femmina o non vi sentite valìa? V’inappetì la guerra o siete difettoso di cavallo per una qualche causa di natura? Parlate, dite, non vi fate scrupolo, io nonnava vi potrei venire. Spiegatevi, spiegatevi che pesce siete, perché un pari vostro, vecchia, vecchiona per quanto sono, non lo incontrai mai: oh, e ne incontrai d’ogni colore e sapore. Uno però, che alla vista d’una rosellina come Cata, ancora col suo bottonello chiuso, s’inghiotte l’acquolina e si ricusa d’andarla a sbottonare e a spampanarla tutta, senza pagare dazio, anzi pregato, ringraziato, uno così, chi l’incontrò mai? Disgraziate noi, sta guerra di sopra ammazza e di sotto si sgrava di portenti maligni. Focu, focu, per fare un esempio, voi: e non siete forse un vero fenomeno vivente, voi? Avreste a essere in un circolo equestre, s’avrebbe a pagare il biglietto per vedervi, e che m’annorbo, se v’insulto o vi commedio…».

Insultare no, commediare sì, però; era fina la vecchia cannadastendere, fina pure di mente. Non era quella grezza indiplomatica di Facciatagliata che cacone glielo diceva in faccia: fra l’altro, non doveva essere intrigata tanto intimamente, quanto quella, con Cata. Lei non gli gettava infamia per insultarlo, commediava solo che gliela gettava: lo istigava, lo provocava per farlo uscire al naturale, naturale mascolino, per essere più precisi. Doveva pensare: ora, a questo gli viene rosso agli occhi, sentendosi screditare, s’incazza come un toro e per darci risposta, se vale o non vale, si farà vedere all’opera con Cata. E magari, pensava che lui dicesse: ora vi faccio vedere se sono un fenomeno vivente, senza pagamento di biglietto ve lo faccio vedere. E doveva pensare che incazzato com’era, Cata correva rischio, dopo, che la dovevano raccogliere con il cucchiaino. Non era fina, furbissima? Chi non si sarebbe incazzato a sentirsi dire che come maschio valeva quanto un fiammifero sparato? E chi, incazzandosi, si sarebbe trattenuto di dare prova del contrario, accendendosi e facendo fuoco e fiamme? E proprio questo andava cercando la vecchia con gli insulti: di vederlo incazzato, perché a senso suo, quello era giusto il caso in cui incazzato diceva e faceva per incazzato.

Lui, però, si sentiva solleticato da una gran voglia di riso e non glielo nascondeva:

«Ma che vi passa per mente?» le fece. «Lo dissi e lo ripeto: non mi metto con una ’ncantesimata. Inutile che dite.»

«Ma allora, ’sendo ’cellentemente ’ncavallato» continuò lei, per conto suo, «come vi potete sentire l’almo di ricusarvi a quel lattume di spadella, a quelle carni di seta rosa?»

«Sì, seta rosa. E poi, la mente allampata che ti guarda e ti fa venire i brividi.»

«Pirdeu, pirdeu, questo alla mente guarda… Non guarda che la fessicella, a passarci il dito di sotto, si sente ancora la panna e il velo di come uscì di ventre a sua madre…»

«Sì, decantatemela, decantatemela…»

«Voi forse direte: vergine, figurarsi. Sentite allora quello che vi dico, a rischio che Jacoma mi salìa. Damiano, il marito, dovete sapere che non ebbe tempo nemmeno di farle sentire le tavole di letto fare ’nzùghiti, ’nzùghiti, perché la morte gli batté sulle spalle dicendogli: Damiano, finiscila di cavalcare Cata, che ora mi devi cavalcare a me. Capiste perché s’imbabbì? Damiano le stava ancora sotto l’arco della porta, le stava domandando: c’è permesso? posso entrare? e lei, la bella, aspettava cogli occhi chiusi quella meraviglia di entratura e invece s’appresentano i carabinieri e glielo strappano di sopra che ancora non le aveva scandagliato nemmeno l’antistanza…»

«I carabinieri? Ma che c’entrano i carabinieri ora? Appena un secondo fa diceste che fu la morte che lo scavallò di sopra a Cata…»

«Vi dissi morte e vi dico carabinieri» gli chiarì la vecchia, urtata, ammussandosi nella voce. «Ci vedete discordanza? La morte governativa agisce forse da sola, la morte, dico, che più vi strafotte a voi giovinoni bruni e preziosi? È forse come l’altra morte che dispone solo di vecchie malattie e di vecchiaia e per noi è come la scopa di casa e infatti, né femmine né maschi c’è bisogno di ammanettarci? La morte governativa invece, assai ne farebbe affari, e ve lo dico per ’sperienza, senza carabinieri e armamentario… In guerra morirebbero solo i biondi, nemmeno a pagarlo a peso d’oro lo troverebbe un bruno, quella Nasomangiato. Ma che vi stavo per dire? Perdetti il filo…»

«Sentite, non vi sforzate, risparmiatevi il fiato. Ora che mi pigliai un poco di frescura in questo giardino, alzo i tacchi e me ne vado.»

«Aspettate almeno che vi confido perché Jacoma vi fece la parlata per Cata…» gli fece agguantandolo per il braccio. Occhiò verso la sua socia e poi, tutta segretosa, d’un fiato, gli disse: «Per sanarla».

«Per sanarla? Mi pigliò forse per medico di levante che porto unguento e medicamento?»

«Non siete medico ma l’unguento l’avete, siete marinaro e avete il medicamento» sentenziò la vecchia. Spiò di nuovo fra gli alberelli con la faccia appuntita, prima di dire, strettastretta, più smorfia che bisbiglio: «In pieno sole e bombardamento d’agosto, fra polveroni e sputafuochi, fracasso e pericolo di germanesi che passavano di Sicilia a qua, insanguinati e zannosi, vi dovete figurare che Jacoma, pigliatasi Cata per mano, alzò i piedi e s’avventurò per le strade: e da questo vi potete fare un conto di come l’ama, Cata, e ci spasima…».

«Ma non le è figlia?» la interruppe. «Allora si capisce che l’ama e ci spasima…»

«Pirdeu, vero vero che siete un gran domandiere. Uffa no, no che non le è figlia, quel Damiano le fu figlio. Uffa, pirdeu, finiste di fare il domandiere ora? Trovaste sta vecchia di lingua sciolta e ve n’approfittate. Saliata mi merito, saliata…»

Si lamentò un poco, ma da vecchia qual’era, che non si sapeva se faceva il dramma o la farsa, e poi, di netto a netto, riattaccò sul tono confidente:

«Jacoma, Jacoma, in quel finimondo, vi stavo per dire, portò quell’animuzza da una certa sanatrice di Santa Cristina d’Aspromonte, una specie di iattamammona ’sperta e lùngimira, che alla prima occhiata si svelò l’arcano di Cata: non solo si svelò gli spiriti e i sentimenti che s’era persi, ma anche l’aria di femmina màrtira, che non era più né pesce né carne, né signora né signorina. Sapete che fece? La volle accanto e quando l’ebbe accanto: bella, le disse, fatti vedere se hai l’ovicello. E le mise una mano sotto e la sprovò col medio come una gallinella se ha l’ovo. Il medio mi dice, disse poi la iattamammona, che questo gingillino non ebbe fracasso benigno. E allora Jacoma le contò tutto di Damiano e della sua sventura. Lei l’ascoltò e poi papale papale disse: per sanarsi, sta storticella, c’è un solo rimedio e questo rimedio glielo potete procurare facillimo, dato il portento di beltà che è. Insomma, dove marinaro la lasciò, marinaro la deve ripigliare: quello che marinaro principiò, marinaro finirà. La storticella abbisogna di gettarsi a gridare, abbisogna di lamentarsi, di fare ahi, ahi, come fa ogni umana cristiana quando l’uomo la sperona e lei si sente al suo completo naturale. E chi le dà la speronata, dev’essere fatalmente marinaro, torno e ripeto: lei deve vedere cogli occhi suoi che lo speronatore porta pantaloni scampanati. E questo marinaro, capitemi bene, si deve vedere e sentire che torna di mare e di guerra, che patì lontananza di casa e di femmina: e che torna tutto fervente, però non focoso, assetato, però non arrabbiato di sete. Non sia mai che pure questo fa una affacciatella e si ritira, o che s’addobba lui e a lei le strappa il boccone di bocca, perché sennò, dopo, la camicia di forza le dovete mettere, tenerla dietro le sbarre, nuda e cogli occhi spiritati. Questo disse la iattamammona, comprendete? Per questo si raccomandò, in speciale, di sceglierlo bene il marinaro, di guardarlo tutto, dentro e fuori. Non deve avere ferita né mutila, disse. Se esce di guerra, assicuratevi che non ha niuna barbara macula alla figura, né di fuori né di dentro. Del resto, lo guardate voi prima, ma dopo se lo riguarda lei. Voi guardate se e come lo guarda lei: se lo guarda, cioè, come se lo ricorda lei, il marinaro che la lasciò a: carissimo amico… Se lo guarda e l’occhio voi glielo vedete restare vivo, voi allora inviateglielo dietro dove vuole lei… E ora, lo capite ora, perché Jacoma se la carrìa dietro, quella bisquì, salendo per Calabria? Capite perché va scrutando per mare e per terra e sempre nix, sempre nisba marinari ’taliani, e prima tentò a Villa e ora tentava a Napoli se non v’incontrava a voi? E capite perché, se fallite voi, quella con Cata per mano, per trovarle il marinaro a lei, s’ardirebbe di salire ancora a pestarle la coda alla guerra e starci sempre nelle vicinanze e contarle le scorregge che rintronano nell’aria? Ora capite perché, quando vi vedette a voi la sentii che mormorava: alla faccia tua, morte bastarda, qualcuno restò a galla? e perché s’appropinqua quanto più può alla guerra, a dove c’è chi muore e c’è chi vive? Capite perché Jacoma vi corteggiò cogli occhi al primo vedervi e poi v’apostrofò sfacciatamente? Eh, capite? Capiste? E allora, giovinone bello, avanti, sursincorda, entrate nel giardino, fategliela la grazia a quella meschina di Jacoma, andatele a speronare Cata, avanti, annacatevi sui fianchi, avanti, speronatore prezioso, v’aveva a voi in mente, per l’ideale di Cata, la iattamammona dell’Aspromonte, avanti, entrate nel giardinello di Cata, andatevi a improfumarvi tutto, allestitevi, pirdeu, se capiste l’antifona…».

E in così dire, la vecchia lo pigliò per il gomito e gli dette una spinta.

«Ma che antifona ho da capire?» le disse. «Che antifona, in specie ora, dopo questo piede di canzone che m’andaste piantando?»

«Piede di canzone, eh? Vi sentisse, vi sentisse quella gran sventurata…»

«Perché? Vi pare forse che la potrei mai offendere quell’animella?»

«Animella? Cata, dite? Vi pare, lei, la sventurata? Cata? E chi c’è più felice di Cata? Vestita, svestita, imboccata, cullata, tenuta col fiato, nella bambagia… E che le manca? L’uomo, sì: ma ne sente forse privazione medesma a un’altra? Soffre? E che ne sa lei? Jacoma lo sa, eccome lo sa che soffre. Ore e minuti, non fa che cardarsi per la vergogna di figlio che prova. Scellerato, gl’impreca a Damiano. Figlio fuori razza, ma di chi ne pigliasti? da chi nascesti? Tuo padre, appena m’ebbe sotto, mi lazzariò tutta, mi fece un tale lago di sangue, che pareva una carneficina. Ah, non si dà pace per la mala riuscita che le fece Damiano.»

«Ma quale mala riuscita, scusate? Che partì marinaro e morì?»

«Che morì senza gettare semenza, dovete dire.»

«In che senso, non gettò semenza?»

La vecchia dovette pensare che tanta ingenuità la mostrasse per sfotterla:

«In che senso? In senso di cazzo» sfuriò sboccata, e dopo una rapida occhiata all’indietro: «Vi riuscì più loquente ora? Oh, pirdeu, che baccalarone siete, più scaltri vi facevo in Sicilia. Oh, ma non sentiste che dopo tre giorni e tre notti, letto letto, Cata la lasciò che si potevano dire sorella e fratello?».

«Tre giorni? Ma non diceste che non ebbe tempo nemmeno di farle sentire le tavole di letto fare ’nzùghiti, ’nzùghiti, perché vennero i carabinieri e se lo portarono via?»

«E certo: con la licenza scaduta, lui ancora si traccheggiava, era ancora a: carissimo amico… Ma quale ’nzùghiti e ’nzùghiti, se quello ci andava con la vasellina, se forse nemmeno respirava per non sgraffiarla con l’alito? Si credeva forse di giocare a fare qualche pertuso nella rena, un granello alla volta, sempre orlo orlo, con l’unghia del dito mignolo. E volete che a Cata, dopo che per tre giorni e tre notti la seviziò con sdolcezze che non le riempivano la pancia, non le veniva la bava alla bocca quando restò sola nel letto, non le scappava il bene dell’intelletto?»

«La seviziò perché la trattò in guanti gialli, pieno di riguardi, delicato, senza gettarsi sopra a lei come un allupato? E non si gloria d’un figlio così, quella vostra Jacoma?»

«Focu, focu: di Damiano, volete che si gloria? Jacoma se la porta come uno scrupolo di coscienza Cata: ma in che lingua ve lo devo dire? Sapete che dice tante volte Jacoma? Mascola, mascola mi dovrei svegliare una mattina. Per vera legge, la dovrei sanare io Cata, mi toccherebbe d’aggiustarlo a me questo gioielletto che guastò mio figlio. E per una come Jacoma, che se domandate labbàsso, vi diranno che femmina era, desiderarsi mascola, non so se mi spiego…»

«Mah…» fece lui, stringendo le labbra, tirandosi in su i pantaloni e svagandosi a guardare intorno, come le volesse intendere alla vecchia che lui ci metteva un punto.

«Pirdeu, pirdeu» esclamò lei con accento schifato, ma che poteva sembrare persino ammirativo. «Siete santo di marmo e non sudate voi, eh? Non vi passano nemmeno per la prima pelle a voi, eh, le sventure del genere umano? Di dentro e di fuori, guardatelo, si raccomandò la iattamammona dell’Aspromonte. Eh, sì, gran femmina ’sperta e lùngimira era quella…»

In quel momento, a due, a tre, a cinque alla volta, sotto il giardino scoppiarono, risuonando e annumerandosi fra le tenebrosità delle fronde, le voci delle femminote, chissà per quale causa improvvisamente rinvenute.

La vecchia era corsa da quella parte, ma poi si era fermata dietro gli alberelli e l’aveva aspettato: di dietro, col suo personale snello e leggero, si sarebbe detta una giovanotta che giocava all’ammucciatella con le amiche.

Gli fece segno con la mano verso quella Jacoma che da un sacco sulla rena stava sfagottando qualcosa, che poi sollevò per aria con una mano infilata dentro: pareva una grossa testa di pupo, fra nera e rossiccia, dall’occhiata inferocita, le labbrone a sprezzo e i mascellari muscolosi, come fosse un fassimile di quella di Rodomonte, e difatti non si sbagliava.

«Lo vedete?» gli bisbigliò la vecchia. «Lo vedete come si ridusse in mano a Jacoma quello che chiamavano duce ed era invece amaro?»

Le femminote, girando appena la testa, chi mandava ingiurie contro Jacoma, chi bestemmie e maledizioni contro quel mascherone che Jacoma aveva sfagottato: le due più vicine addirittura pigliarono la loro cofana e s’andarono a sedere lontano da quella.

«Jacoma, malanova: ancora col mascherone in mostra, col càntaro che fete lontano un miglio?» si sentiva dire.

«Oh, Jacoma, pirdeu, pare che ci trovi gusto a tirarlo fuori…»

«C’impesti, c’impesti tutte, con quel cesso ambulante, le budella ci fai rigettare.»

«Ma pirdeu, pirdeu, tu non la senti la puzza che sventa? Ti stoppò il naso, eh, Jacoma?»

«Un boccazzaro come quello, pirdeu, che lui stesso si pisciava di sopra, chiacchierone fottuto, e si faceva da càntaro. Ora poi che gli piscia Cata, si scola da occhi, orecchi, narici e non solo di bocca: il mascherone, pirdeu, si sventa d’ammoniaca come un pisciatoio pubblico.»

«Cata profumarlo può, non appuzzonirlo» fece Facciatagliata pigliando parola con una smorfia di sorriso provocatorio.

Si scandalizzarono tutte:

«Focu, focu… Oh, Jacoma! Ce la vuoi forse passare per Colonia Coty la pipì di Cata?».

«Pirdeu, fosse la sola puzza, ma quant’è vomitevole, quanto, la vista di quell’infamone micidiatore…»

«Come ora, nemmeno all’epoca lo vedemmo tanto, nemmeno quando chiudevi gli occhi, li aprivi e te lo trovavi sempre davanti con la bocca storta e pareva quasi, nella fotografia, di vedergli uscire di bocca le parole…»

«Eppoi, Jacoma, pirdeu, iettatura ci getta, portarcelo in processione, quel ladro delle nostre carni, causa di tutto…»

Jacoma aveva rovesciato il mascherone, pigliava pugni di rena e glieli gettava dentro.

«Le giovanotte si schifano» gli spiegò la vecchia, con qualcosa che la rallegrava nella voce. «Perché, quello, oltre che gli svacantò i letti, è tutto pisciato. Jacoma, la vedete, voi che vi fate il prezioso per un favore tanto piaceroso, lei anche a quello si sobbarca per Cata… Oh, Cata, Cata» sospirò, facendogli strambotto a lui, «la morte perché non ti piglia? Fosse maschia, pure la morte si getterebbe a pesce sopra un bocconcino come te. Fosse maschia, fosse maschio…»

Intanto che le femminote andavano spicciolandosi a uno a uno i pensieri nella testa appendolata giù, la bocca come fiatasse tra la rena, la vecchia lo informò, a scopo forse di persuasione, di come andava quella storia del mascherone in mano a Jacoma.

Lo avevano pigliato a Reggio, nell’arraffarraffa che c’era stato alla caduta del Fascio. Pensavano di farci qualche lira col bronzo del mascherone, invece era risultato gesso bronzato e questo voleva dire che i fascisti pure in famiglia stilavano i camuffamenti, e persino col loro capintesta: che si poteva sperare? Jacoma allora lo aveva portato a Cata, casomai ci trovasse da giocarci, e Cata, l’innocente, vedendo la forma di càntaro che pigliava il mascherone capovolto, se n’ispirò: s’alzò le gonne, s’abbassò e ci pipiò dentro ridendo. A Jacoma allora le era venuto spontaneo di dirle: pipìaci, bella, pipìaci nella testa dello scellerato. Usalo per orinare. E siccome Cata, fidelissima nella sua stramberia, non pipiò più se non in quella gran testa, Jacoma s’illuminò, vedendoci buon segno: che non appena il gesso del mascherone si rammolliva, a quello, alla Grantesta vivo vivo, veniva sconquasso mortale.

«Per questo se la carrìa sempre dietro, quella testa d’orinale, per essere sicura che Cata pipìa là, se le viene di pipìare per via.»

«Pipìa poco Cata, si deve dire» osservò allora lui alla vecchia, laddiètro agli alberi. «Da luglio, ormai passarono tre mesi e quello ancora dura sia in gesso sia in carne e ossa…»

«Pazientate, pazientate e sentirete dire che se n’andò a pezzi. Il gesso già si mollacchiò e a sprovarlo, si stampa il dito. E pure lui in persona si mollacchiò e va sconsentendosi. C’è dubbio? Ma come, non lo sentiste dire che se lo misero in mezzo i carabinieri con le catenelle? A voglia, ormai, a liberarlo, a voglia a se ne fuire… Chi ci stette anche una volta sola in mezzo ai Fratelli Abbranca, restò segnato per tutta la vita. Essì, e ora se la cancella l’ombra dei pennacchi dalla fronte. Finì, finì di fare l’artificiero, di sparare rotelle pazze, mascoloni e cassinfernali, finì di fare guerre ogni due tre, come fossero feste da ballo, finì di mandare a morte st’omicelli bruni, di straviarli nel mentre fanno fare ’nzùghiti, ’nzùghiti alle tavole di letto, di tante, chi lo sa quante, disgraziate Cate, e finì, finì di mettere focogrande a certi nicchiarelli di primo pelo, paglionelli asciutti, infiammabilissimi, e poi magari non si trova un’anima buona, che dispone di acqua, dispone di gioventù, non so se mi capite, un’anima che si procura piacere raro e gentilmente si presta e glielo spegne. Ah, pirdeu, pirdeu, Giovanna» si apostrofò qui, scattosa, finendo di parlargli all’orecchio. «Troppo campasti, Giovanna vecchiarda. Questo mondo che ti faceva tanto genio, ti cominciò proprio a rincrescere…»

E poi, curiosa, lo scrutò a lungo, casomai si fosse pentito del no e persuaso del sì in seguito alle sue parole: e infine abbassò gli occhi e li tenne chiusi, come cogitasse, con la mano alla bocca, su quelle ultime parole che aveva pronunziato in via personale.

Allora, cogitò anche lui un poco: sopra quella Grantesta di mascherone, sopra quella Jacoma che ci aveva fatto sopra la fattura e sopra quella anìmola spersa, quel nicchiarello a focogrande, che ci pipìava dentro.

L’aveva vista per Napoli, quella Grantesta, rovesciata dai balconi, scalpellata dai muri, abbattuta dai piedistalli, ammaccata e scheggiata, di bronzo vero e di marmo, o frantumata in mille pezzi, gessosa, le strade intaccate di bianco da quegli scoppi d’occhi, di orecchi, di nasi, di labbra, che poi finivano smacinati e polverizzati sotto i tacchi di quelli che si trovavano presenti al fatto e che subito correvano a mettersi sotto i piedi, come insetti pericolosi che bisognava schiacciare all’istante, ogni pezzo di quei connotati sfacciati e sfasciati nel crollo.

Qui, però, era diverso. Anche se il mascherone era intero, visto ai piedi di quella Jacoma, faceva un effetto di rovina e di degradazione massima, senza riparo, che colpiva e impressionava assai di più dei frantumi rumorosi di Napoli: e immaginato, poi, sottosopra, mentre Cata si alzava le gonne e s’abbassava, la distruzione della Grantesta si rappresentava allora agli occhi con un senso vivo vivo, sotto l’aspetto barbaro di quella innocentissima che quello che faceva, sembrava farlo come ispirata da un volere divino. Cata era pazza a causa di Damiano, ma facendo il calcolo, ci colpava unicamente la Grantesta se Cata era pazza a causa di Damiano: e Cata sembrava farlo questo calcolo e sembrava che in seguito a questo calcolo, si vendicasse del mascherone pisciandoci dentro: perché la mente pazza, è cosa notoria, è l’unica fra tutte le menti, che a decifrarla manda un suono di verità, dolce o terribile, come di corde divine, qualcosa che fa trattenere il respiro e non si saprebbe mai spiegare, dire.

Per opera dell’amico tedesco, si diceva, quella Grantesta tornò in auge nell’Altitalia, la rimisero sul piedistallo. Questo si diceva, e questo aveva sentito a Napoli, ma ora, da quello che un poco vedeva e un poco s’immaginava, gli pareva che nell’Altitalia, in auge, sul piedistallo, avessero rialzato in realtà solo una statua di gesso, un mezzobusto bronzato, un ritratto labbruto, e gli pareva invece che qui, nella Bassitalia, sotto le aranciare, fra queste femminote straviate lontano come rondini nel vento contrario della tempesta, quel mascherone pisciato da Cata, quel mascherone che Jacoma aveva sbrogliato dal sacco, col gesso mollacchio e fetente che schifava, fosse quella la Grantesta vera, mozzata in carne e ossa, decollata di persona, ed era come se il Duciamaro non ne avesse saputo niente, che gli avevano scippato la testa ed era oramai solo un busto pettoruto, che ancora per poco si muoveva sulle gambe automaticamente, agitando le braccia contro l’aria.

La vecchia tornò alla sua cofana:

«Non vuole ricreo né sente pietà» disse a Jacoma, a voce altissima, dopo tanto bisbiglio.

«E che vuoi farci?» fece quella con la faccia a disfizio. «Eh, che possiamo farci? Diccelo tu, scellerato» aggiunse, ronzando col piede la Grantesta.

In quel momento, la bella senza senno riapparve sotto gli alberelli: si era sciolte le trecce e i capelli ora le incorniciavano il viso che usciva dall’ombra più pallido ancora del suo naturale. S’appoggiò con le spalle a uno degli alberelli, che era non più alto di lei, e allora diventò come uno di quei tronchetti e parve che rami e fronde e bottoncini spuntassero da lei, dalla sua testa, dalle sue braccia e spalle. Si alzava sulla punta di un piede, sollevando l’altro in avanti, e tendeva un braccio come per raggiungere le fronde più alte, però senza mai afferrarle. Sembrava, a guardarla, che fosse quello il posto suo naturale: in un giardino, a giocare con le fronde, fra i profumi misteriosi di quei frutti a lei somigliantissimi, di una freschezza inebriante che penetra persino i pensieri, eppure con qualcosa di imbalsamato, come profumi, non di frutti sull’albero, ma di essenze sigillate in un’ampolla.

Dalla plaia, lontano, si udirono delle voci: erano i soldati che uscivano dagli scogli e venivano verso il giardino. Fu allora che come l’avesse già vista con un paio d’occhi dietro la testa, quella Jacoma si girò verso la sua Cata:

«Rinculate, bella. Incuneatevi più dentro allo scuro» la sollecitò e siccome la fessicella continuava a giocare con le fronde, le ripeté: «Cata, bella, levatevi di vista, ritiratevi. Viene gente che non fa per voi».

Ma Cata, pareva che non la sentisse nemmeno: guardava lui, come fosse sola con lui in sogno. Jacoma allora si girò di furia con tutto il busto e le gridò:

«Iate, Cata, iate allo scuro, vi dissi… Li vedete i soldati pezzentieri che vengono? I soldati di terra, li vedete? Viva vi mangiano, quelli, se vi vedono, viva, capiste? Sparite, sparite, allestitevi».

Cata stette un poco sospesa, col bianco degli occhi scintillante, e poi s’addentrò nell’oscurità del giardino: dietro a lei, le fronde si smossero a lungo, ancora con quel rumore lieve, smorzato e tenebroso, come si muovesse un uccello, una tortorella, per tutta la profondità del giardino.

Le femminote intanto, rialzando, chi gli occhi, chi la testa, chi il busto, tornavano alla vita: smirciando i soldati in appropinquo, avevano fra di loro qualche scambio di vedute, ma erano ancora voci senza faccia, di qua e di là, di sotto alle schiene, bocche che lasciavano cadere sulla sabbia le parole sfottenti, i concetti smagati d’antica data:

«Arrivarono quelli belli danarosi» dicevano.

«Affari grossi in vista.»

«Fagli in pietra li fate? Pìccioli niente, non gliene fate?»

«Para la mano dove li vuoi messi…»

«Pidocchi, di quelli, a voglia.»

«E voglie, no? A voglia di voglie che avranno…»

«Focu, focu, voglie intartarate, oramai…»

«Meschine mogli che gliele leveranno.»

Boccadopa, con la furbizia del catanese, le sventò subito per femminote. Entrò direttamente nel giardino e senza nemmeno un bongiorno, stampellando davanti alle cofane di culo, coi lineamenti alterati, le apostrofò rabbiosamente come gliene chiedesse conto:

«E voi, femminote, che ci fate quassòpra, così lontane?».

«A passeggiata venimmo» gli risposero, mettendosi a sfottò.

«Ma com’è che vi trovate a salire per Italia e non a scendere per Sicilia?»

«Per Sicilia? Arretrato siete.»

«Ma che successe? Finì il sale in Sicilia?»

«Volete sale? Spremetevi qualche lagrima e alliccatevela.»

Quelle, erano capaci di fargli mangiare i gomiti. Eppure, anche se era antipatico e aveva tono pretendente, quella volta, a Boccadopa, non si poteva dargli torto: vedere femminote tanto in alto alla Calabria, era stranezza così grande, che doveva dare per forza nell’occhio, domandarsene la ragione veniva naturale. Lui stesso, arrivando, se n’era fatto meraviglia: solo che, fra la paroletta di Jacoma e la beltà di Cata, la cosa gli era completamente passata di mente.

«Oh, per Sant’Aita» gridò Boccadopa inferocito. «Vi volete degnare di darmi qualch’informa? Se siete qua voi, che ne fu della Sicilia, eh?»

«Focu, focu, a noi ci chiede conto della Sicilia, sentitelo sto lepido qua. Pare che ci pagò per guardargliela dai pericoli di guerra…» fecero quelle che assai s’impressionavano se si era inferocito.

«Galleggia sempre, non s’affondò, galleggia, non vi spagnate» gli fecero ancora.

«Ma che volete dire? Che allusioni fate? Che è sto parlare a baccaglio?»

«Parlare a baccaglio vi pare? Allora sentite quello che vi diciamo papale papale: in Sicilia, noi non ci mettiamo più piede e cioè a dire non ce lo mette più nessuno, i ferribò affondarono e non ne restò uno, Messina si fece lontana e per noi di qua, è come se l’isola se n’andò al largo mare.»

Per Boccadopa fu come una scoppola che lo fece piegare in avanti sulla stampella:

«E come si passa senza ferribò?» riuscì a dire. «Come fa a passare in Sicilia, un siciliano?»

Singultava, parlando con la voce ora tutta muta e ora tutta un grido: pareva di vederlo che inghiottiva acqua in punto di affogare, come fosse già accaduto quello che lo spauriva tanto. Gli altri tre, intanto, guardavano fra i bottonelli delle aranciare se ce n’era qualcuno meno acerbo, per farsi la bocca.

«Ma siete sicure? Siete oneste e sincere?» insisteva Boccadopa con le femminote. «Per bocche di verità, c’è da dire, non passate certamente, perciò può essere che m’infasciate. Non è che voi ci mettete sale a infasciare un mutilato, un soldato che torna appena appena di guerra dove dette alla Patria una gamba, capacissime voi di sfotterlo…»

«Quanto alla gamba, rispettosissime ci diciamo» risposero, non si capiva se con o senza intenzione di offenderlo.

«Una gamba in meno, niente dite…»

«Queste qui, le gambe, sono il nostro armamentario.»

«Figuratevi se non lo sappiamo…»

«Ire girando…»

«Fuirsela da questurini e da finanzieri…»

«Stringere l’uomo e farlo storcere per la carina quando se la promena letto letto…»

«Essì, la gamba è tutto…»

S’immedesimavano? Boccadopa ci stava quasi credendo e per questo, forse, lo sfottò finale gli fece fare una smorfia un poco ridicola:

«Essì, ve lo piglierete il culo a manate, spaiato di gambe…» gli conclusero.

Eppoi, di seguito, da schiena a schiena, quelle galeote senza re né regno, gli dettero senza riguardi un’incalcata di smacco, con mano più pesante ancora:

«Ma quante miria e miria di braccia e gambe avrà sta tale Patria?».

«La gamba, dice questo, la detti alla Patria. Il braccio, quello dice, lo detti alla Patria. Gamba, braccio. E che è per loro? Un fiore.»

«E quanta boria, quanta trionferia ci mettono a dirlo…»

«È tutto un macello di guerre, ma se senti questi qua, ti pare quasi che sono tutte questioni di uomini per femmine, azioni di amanteria.»

«Ma che gli farà, sta Patria?»

«Sarà speciale, lei.»

«L’avrà filettata d’oro, lei.»

«O ci avrà il miele.»

«Pirdeu, più ne ammazza e più ne trova di questi ladri, assassini delle loro carni.»

«E certuni di questi che mutila, qua ne abbiamo un campione, pare quasi che se li innesta al corpo suo, per via di braccio, di gamba e via mutilando. Le portano a lei divozione, o al braccio, alla gamba, ai ricordini che le lasciarono? Focu, focu, e chi ci legge in questi misteri?»

Boccadopa, alteratissimo, arrancò verso le più vicine e alzò la stampella:

«Parola mia d’onore, vi stampellìo» le minacciò ancora, però smuovendosi sulla stampella, perse l’equilibrio e si sconocchiò sulla sabbia, ai piedi della femminota. Portempedocle, col divertimento che gli traspariva dagli occhi, pigliandolo per le ascelle, lo aiutò a sollevarsi di nuovo e a puntellarsi sulla stampella.

«Issatelo, issatelo, sennò si radica nella rena…» fece una delle femminote.

Le altre rincararono la dose senza pietà, passandosi la parola come una frusta che schioccava dalla loro lingua sulla rena, sollevando polvere contro Boccadopa:

«Issatelo, questo cicognone».

«Questo iambetta focoso.»

«Questo boccazzaro.»

«Questo linguto.»

«Avrebbe a passare col piattino, elemosinando un soldo di perdono e simpatia…»

«Avrebbe a gettarsi cineraglia in testa…»

«Sfigurato com’è…»

«Per la gamba che perse…»

«Per la gamba che si vanta che perse…»

«Invece, sentitelo, sentitelo…»

«Che prosopopea.»

«Che iattanza.»

«Che sprezzo.»

Boccadopa, o se la sciroppò zitto zitto, quella passata di smacco a levapelo, o doveva essere che la caduta lo aveva strambato un poco, l’aveva messo a terra non solo col culo, ma anche col piglio.

Chissà, pensò forse di scontarsela con quella Jacoma, quando vide la Grantesta messa di piatto per terra e la femminota che con la punta del piede gli scavava la rena intorno. Per non smentirsi, se ne scandalizzò:

«Guardate qua dove arrivammo» fece fra l’altezzoso e lo schifato, rivolto a Portempedocle che lo sorreggeva con un braccio alla vita. «Questo lordume di femminota che ronza il duce, gli fa sfregio e oltraggio. E si capisce, da queste parti, per il momento, cadde in bassa fortuna. Una volta, a sta beduina, l’attaccavano per meno assai…»

«I peli più lunghi m’attaccavano, una volta» gli fece Facciatagliata. «Ora, m’attaccano quelli più corti…» Poi, come in un impeto, si tirò su tutte le gonne, scoprendo un gran paio di cosciazze abbronzate, ancora toste, muscolose, e dette un colpo di reni in avanti come per sbattergli il grembo in faccia a Boccadopa: «Attaccatemeli voi, dato che ci siete» gli fece. «Avanti, Iambetta, venite all’attacco, fategli vedere al mascherone come lo sapete difendere.»

Tutta la comarca si scompisciò dal ridere a quella uscita di Jacoma, e mentre ridevano, col riso che gli faceva sciacquìo dentro e gli faceva dare culate alle cofane cigolanti sotto il loro peso, parecchie altre si scosciarono come Jacoma, sfidando Boccadopa con lazzi e sollazzi ad attaccarglieli pure a loro, i peli:

«Intrecciateceli» gli dicevano. «Fateceli a mazzetti, a ciuffetti, a riccioletti. Fategli l’ondulazione permanente, la messa in piega. Avanti, mostrateci sta moda fascista d’attaccare i peli d’in mezzo all’anche…»

Boccadopa sputava con un mezzo sorriso sprezzante. Gli altri tre soldati, per godersi meglio lo spettacolo, si erano gettati a pancia sotto sulla sabbia: le femminote sboccarono pure con loro e dopo un po’ calarono il sipario. Solo allora, come ci avesse pensato a lungo, Boccadopa pigliò a dirgliene quattro:

«Zingare, lordone e zingare… Vi manderei all’isola, a mangiare pomice vi manderei, tutte quante siete, all’isola, là sareste degne di vivere. Tanto, che campate a fare nel consorzio civile? Famiglia, patria, dio, vi dicono forse qualcosa a voi? V’ardite di oltraggiare il ritratto del duce, il vostro dio in terra, vale a dire. Vi dovreste sciacquare la bocca prima di nominarlo e invece, non appena quello gira gli occhi, vi gettate di sopra come iene. Che si può sperare da voi? Infamate il duce e mi faccio scrupolo se m’insultate a me? Che ne potete sapere voi, femmine zingaresche, di me che persi una gamba e per chi e perché la persi? Nemmeno ve lo sognate, voi, chi sono io, una domanda in carta da bollo mi dovreste fare per parlarmi…».

Le femminote, prima gli dettero tutto l’agio di parlare e d’illudersi pure che zitte e mute si lasciavano spubblicare, anche perché s’erano curvate di nuovo in avanti, a testa sotto, e poi gli dettero un’altra allisciata di pelo. Cominciò una, che quando si sollevò dalla cofana, mostrò un personale di gigantessa:

«Capiste? Abbiamo da fare con un illustrissimo in incognito, il portamento stesso lo dice, basta la mossa. Si vede che portò sempre stivaloni e speroni ai piedi: gli manca una gamba? e che gli fa a lui? Lui, pure sopra un piede rintrona e sprizza scintille…».

E poi le altre, dietro a questa gigantessa, dissero:

«E st’illustrissimo si va preoccupando per i ferribò? Si spagna di non passare uno come lui?».

«Non passa nessuno, ma lui non è nessuno, lui, gl’inglesi lo passano…»

«Gli negano forse il lasciapassare a lui? Forse è un quilibet qualsiasi, lui?»

«Nemmeno la disinfezione gli fanno fare a lui, per usargli riguardo.»

«Non sia mai… Che lo mettono nelle baracche, a spuliciarsi con l’altra gente, lui?»

«Che lo tengono in quarantena, lui? Lo cardano e rammollano con acqua bollente e sapone lisoformio, lui?»

«Un signorino come lui, che contagio può portare? Che pulci e che pidocchi? Sanità può portare, lui…»

«O forse lo sommettono all’interrogatorio, lui? A lui vanno a chiedere: chi sei, da dove vieni, dove vai, perché vai, eccetera eccetera, a lui?»

«Lui è a posto, lo porta scritto in fronte da dove viene e dove va.»

«Lui ha tutto: dio, patria, famiglia, capace d’avere persino una madre, lui. Che gli manca, a lui?»

«Insomma, gl’inglesi, appena lo vedono, si precipitano, si rompono la schiena a fargli l’inchino: eccellenza, accomodatevi sullo zatterone, al servizio di vostr’eccellenza siamo…»

«Come? Non passa il mare, lui?»

«Eh…»

Qui, con una delle sue uscite eccentriche, Cata ricomparve fuori dal giardino. I soldati fecero un passo indietro come davanti a un’apparizione e quel pelleossa di Portempedocle batté persino le mani per la sorpresa.

Cata si scioglieva dalle ombre, dagli alberelli e dal fogliame, chinando il collo, ruotando il busto, sfarfalliando con le braccia, facendo mosse come di sogno, silenziose e senza peso: nei movimenti però, il personale si disegnava caldo e tenero, tutt’un biancore di rotondità sotto le gonne e il corpetto.

A lui stesso appariva più bella e attraente di un minuto prima.

Quanto ai soldati, s’ammutolirono, si scordarono d’ogni altra cosa che avevano in mente, dedicandosi a lei, sguardi e pensieri. Anche Boccadopa si spensieriò, per quella, delle altre femminote, di tutta la bile e la rabbia che gli avevano messo in corpo con lo smacco, gli insulti e la sorpresa amara riguardo ai ferribò.

Jacoma s’alterò tutta in faccia, trovandosela dietro la cofana, la riassettò e le restò davanti per coprirla ai soldati:

«Cata, bella, perché riappariste?» le fece. «E perché vi sbrogliaste tutta la capigliatura?»

La vecchia aiutante si mise allora dietro a Cata e pigliò a rifarle le trecce. I soldati si spostavano alle spalle di Jacoma per mirarla. Boccadopa saltellava appoggiato a Portempedocle. Questi, a un certo punto, allungò il braccio e toccò con un dito la babbabella:

«Vera è» esclamò.

Jacoma lo ronzò con una manata, si girò e ripassandoli tutti e quattro cogli occhi, disse gettando fuoco dalle narici:

«Allascatevi, pirdeu. Non ci fate conto, pirdeu. Allascatevi, non è roba per voi, pirdeu».

«Jacoma, non te n’accurare» le fece la femminota gigantesca. «Se s’azzardano con Cata, li facciamo come se morirono in guerra.»

Jacoma dette una sguardata mascola pure a lui:

«Voi restate a godervi la vista, eh, calzoni scampanati?» gli fece e poi aggiunse, allusiva: «Che ve ne pare di questi galantomini? Questi, non ci mettono pensieri, a questi gli esce dai gambali dei pantaloni la voglia. M’avreste a dire, ora, m’avreste, se siete regolare voi o sono loro».

«Mah, fate voi…» le fece sentendo che arrossiva, mentre i soldati lo spiavano in faccia senza capire.

Fra le femminote, c’era quella imponente di faccia aquilina, che lo sogguardava con un mezzo sorriso di malizia e di compiacenza. Gli fece con gli occhi d’avvicinarsi e quando le andò vicino si piegò in avanti, infilò una mano nella cofana, pigliò un grappoletto di uva corniola e glielo allungò, facendogli l’occhiolino. Le fece segno con indice e pollice che non aveva un soldo e lei gli fece segno: chi vi domandò?

«E assettatevi un poco» gli disse poi. «Dove andate con questo schiatto di caldo?»

Sedette lì davanti a lei e cominciò a spizzolarsi la sua corniola. Alcune delle altre femminote avevano tirato fuori anch’esse dei grappoletti d’uva e tanto per provare, l’avevano offerti ai soldati. Però, non appena i soldati gli facevano segno con l’indice e pollice che erano fagli e gli rovesciavano poi le tasche sotto gli occhi: uffa, pirdeu, che pezzentieri, facevano le femminote e gettavano contro il loro petto, come per liberarsene, il grappolo che tenevano ognuna in mano. Anche Boccadopa ricevette il suo sul petto e non lo rifiutò. I soldati poi tornarono a rimirarsi Cata: spizzolavano corniola e si squagliavano di desiderio per quella sciantiglì.

«Ora vi piacerebbe farvi la bocca col fruttomagnolo suo, non è vero?» gli fece Jacoma.

«Ah, magari…» fece sospiroso Petraliasottana che sembrava il più inselvaggito. «Ce ne moriamo. Che ci consigliate voi di fare?»

«Fate come faceste sino a ora, fra voi mascoli, in guerra» fece lei. «Chi mette cazzo e chi mette culo e chi si risente davanti e chi di dietro. Oppure, fate il vostro bello cinque contro uno.»

Le femminote intanto si erano messe a parlottare dei bei tempi, quando passando in Sicilia, facevano un viaggio e due servizi: perché, all’andata svuotavano coi viaggiatori le cofane di uva, fragola, corniola o liparota, e arance, e al ritorno, col sale, quando nient’altro, s’incoffariavano coi ferretti all’uncinetto e fra Messina e Villa arrivavano a fare una pianta di piede, una caviglia con calcagno, oppure un braccio, una spalla, un collo, uno scollo.

A poco a poco, il loro discorso cadde sui ferribò, sui bei ferribò spariti, persi: e doveva fatalmente cadere sui ferribò, perché era per quello, per la perdita di tutto quello, che si trovavano ridotte a quel punto, straviate terraterra, col culo sulla cofana. Case e locande e botteghe e negozi e piazze e mercati e treni e chiatte e transatlantici, insomma, l’arcalamecca… Questo, era tutto questo e tutto quello, era tutta la loro arcalamecca, che avevano perso coi ferribò, e di quella, forse per la millesima volta, s’erano messe a parlare: si trovavano nella polvere e si ricordavano del tempo in cui stavano in trono. Il discorso scese, scese, scavò, scavò, riaprì la piaga sinché, anche questo era fatale, dal discorso a conversario che era parlare accademico del più e del meno, sconfinò al tribolo, al parlare a singhiozzo, con scatti di voce oppure silenzi, gridi oppure sospiri.

Gli gettarono il tribolo sopra a ognuno, per nome e per figura, un tribolo tale, che se lo sentiva un forestiero all’oscuro della cosa, Villa, Reggio, Messina, Aspromonte, Cariddi, Scilla, Mongibello, li avrebbe presi per nomi di cristiani morti e non di ferribò persi in guerra. Certo, convenienza e vanteria c’entravano molto nel tribolo; e c’entrava il comodo che avevano perduto, c’entrava il bello dell’interesse che ci trovavano, sui ferribò. Certo, il sentimento se lo gettavano nell’utile e nel dilettevole che gli raffiguravano i ferribò, nei grandi ventri a due bocche, zigzagati di binari, ai loro occhi di piedilungo contrabbandere. Certo, era notorio, le femminote non facevano poesia, tutto quello che facevano, era di buscarsi la giornata e quando uno deve buscarsi la giornata, nel modo poi in cui se la buscavano le femminote, battagliando ore e momenti, può mai contempo fare poesia? E certo, neanche nel tribolo che si gettavano per i ferribò, era tutto oro quello che luceva, però lo stesso gli bruciava, ’Ndrja Cambrìa ci avrebbe scommesso, messo addirittura la mano sul fuoco: poteva giurarlo che a tutta la comarca gli bruciava per i ferribò, come le bruciava a Jacoma per Cata. Gli bruciava senza lagrime, perché la vita può sonargli quanto e come vuole a lagrima, le femminote non le dànno mai conto: gli bruciava perciò forse assai di più di chi trova sfogo al bruciore nelle lagrime. Poesia o no, gli bruciava la perdita della loro flotta mercantile, la perdita dei profitti di sale, e non gli avrebbe bruciato di più se quel tribolo se lo fossero gettato solo per poesia e per bellezza dei ferribò. Gli bruciava e non per scena: scena eppoi per chi, a che scopo? Forse per lui e per quei quattro soldati, per impressionare loro? Ma impressionare a che scopo? A quel che sembrava, marinaio e soldati, per quello che le riguardava, era come non fossero più presenti, là, ai bordi del giardino, da quando erano venute a quel soggetto penoso.

Senza fare alcun movimento, sembrarono incunearsi ancora di più dentro le spalle, incofanarsi più dentro ancora nella scurosità del boschetto; anche se stavano l’una accanto all’altra su di una fila, dettero l’impressione di essersi isolate così fittefitte fra loro, da sembrare un circolo chiuso di schiene ricurve fra cofana e rena, di voci tribolate, strette l’una con l’altra, dopo l’altra, a catena, che per effetto certo della posizione risonavano tutte cupe e cavernose, come gli salissero alla bocca dal più profondo delle visceri. Stavano con la bocca a un palmo da terra e a vederle, era come si piangessero il morto, ed era come se tutte le frasi, le parole con cui lo piangevano e compiangevano, le leggessero là stesso, là stesso sotto i loro occhi, smorfiandole dai granelli di rena, come le leggessero rigo per rigo in tutto quell’intrigo. E quando facevano: focufocufocu… come se per il dolore le parole medesme gli ardessero in bocca avvampandogli persino l’aria che respiravano, si sarebbe detto, a sentirle, che vero, davvero il fuoco lo vedessero lingueggiare là, fra le pieghe della rena, il ricordo a fuoco di questo o di quel ferribò arso, perso arso, che ancora le infiammava col bruciore che gli faceva fare ancora ahi.

Dopo quel primo parlottamento alla rinfusa, fecero un silenzio, un silenzio tale, che era come si potesse sentirlo, perché dentro, sottosotto alle figure incofanate, sembrava succedesse uno sbrogliamento di pensieri che si muovevano verso la bocca, un movimento di lingue che facevano saliva di parole. E tutta d’un fiato, come un sospiro lancinante che a qualcuna di loro le uscisse dal fianco aperto, da lì venne una voce lamentosa:

«Ah, i ferribò belli…».

Fu come se lo stesso silenzio aprisse inaspettatamente una bocca, sfogandosi per via di parole. Quello, invece, era di fatto il segnale d’inizio del vero e proprio tribolo.

«Nichelati, cromati, indorati, preziosi…» continuò infatti un’altra voce senza dare tempo alla prima di freddarsi per aria.

E andarono avanti così, ripigliandosi l’una con l’altra la frase di bocca, nell’attimo giusto in cui gli cadeva dalle labbra e passandosela di continuo ma filata filata, come aggiungessero ognuna una maglia alla stessa catena. In tante, facevano una frase che poi poteva essere stata detta da una, da ognuna. Il tribolo sembrava un’eco che si cercava, aggiustandosi e ritrovandosi di bocca in bocca, anche se ognuna però aggiungeva ogni volta un piede nuovo e diverso alla canzone. D’altronde, quello sui ferribò non era tribolo di questa o di quella femminota, non era faccenda personale, era tribolo femminoto, faccenda di patria e popolo. Le parole, le frasi delle parole, i discorsi delle frasi, il tribolo dei discorsi, i ferribò del tribolo, questo contava. D’altronde, a bordo dei ferribò o straviate per terra, infrascate in quel giardino, non stavano sempre nella stessa barca?

Cominciarono e finirono e non ce ne fu una che alzasse la testa e la schiena per mostrare che faccia aveva la sua voce.

Prima, fecero una passata larga larga, con cenni sconsolati alla triste fine della bella flotta che non gli costava un soldo, inframmezzati con altri, scattosi e taglienti, a quelli che ci colpavano. Poi dedicarono un pensiero particolare ai due beniamini della flotta, quello scardellino di Cariddi, mignuno come una chiatta, e quel gigantone di Aspromonte, pozzo senza fondo, antro di cui lo spratico stentava a ritrovare l’uscita, fra tunnel, passaggi, giravolte, incunaglie che erano l’ideale per levarsi di vista coi rotoli di sale. E da qui, pigliando spunto dall’Aspromonte, come cosa da cosa, fatalmente, il tribolo sui ferribò se lo gettarono sul personale, e precisamente sulle parti basse del personale, con un parlare sboccato, senza peli sulla lingua che però, a sentirsi, non riusciva né laido né fetente, perché scendendo dalle parti alte alle basse, non ebbero tentennamenti, non mutarono accento né pensiero: passarono a parlarne, ne parlarono con la stessa connaturata impavidezza di mente che mettevano in ogni soggetto e oggetto della vita, che fosse nell’ordine naturale delle cose: spartanamente.

«…preziosi.»

Una voce non finiva di dire, che un’altra cominciava, l’orecchio non faceva nemmeno in tempo né a separare né a mettere dei puntini di sospensione tra l’una e l’altra. In realtà, quel tribolo, una sola avrebbe potuto gettarlo a nome e a pensiero di tutte come di se stessa, e in apparenza, anche alla voce sembrava che fosse una sola a gettarlo, a una voce:

«Oh, ’mari, come se ne calarono a mare. Sotto i nostri stessi occhi. Sempre all’uscire di porto. A popparinculo. A girarsi e mettersi di prua. Caiccazzi, non navi. Flaccommodi, ’ntrafficati. L’argano e l’organo volevano a girarsi. Gli aviatori ’nglesi. Quei finocchietti. S’approfittavano di quel momento. Gli posavano le bombe dentro i fumaioli. Con le mani. Fumandosi la sigaretta. Caicchi mansi, pacifici. Scambiati per corazzate. Focu, focu. I ferribò belli si sbafararono in mari di spume. Con trenimerci e treniviaggiatori. Arrotolati sui binari. Con tanta bella mercanzia nei carri e nei vagoni. Con tanta ricchezza di bagaglio e di colli. Con vestiti, gioielli e denari. Con gente piccola e gente grande. Gente continentale. Cercava scampo e c’incappò. Chi si salvò e chi non si salvò. Il ferribò mai si salvò. Niuno niuno niuno si salvò. In culo a noi ci andarono, st’inglesi e ’mericani. Il culo a mollo, ce lo misero. Ma gli vogliamo dare la colpa a loro, ora? Dovevano guardarci in faccia a noi? Quelli guardavano cannoni e mitraglia. Cannoni e mitraglia stavano in vista sopra i ferribò. Questo non può mai essere ferribò, giustamente dovevano dirsi. Questa è nave di battaglia alterata. Infami, scellerati, quelli che li pararono a battaglia. Pirdeu, pirdeu, con cannoni e mitraglia. I ferribò in guerra. Tutti saliati di nostro sale. Con l’Aspromonte. Oh, grandi cornuti. Con l’Aspromonte pensarono di conquistarci Malta. Focu, focu, ci piazzarono le scale dei pompieri. Così s’arrampicavano sulle rocce di Malta. Che ci voleva a pigliare Malta? L’Aspromonte e le scale dei pompieri. Quel caiccone dove ci accomodavamo noi. Con sale arance corniola e liparota. Quel caiccone casalingo gli risolveva tutto. Con scale di pompieri e pompieri. L’avevano trovato il sistema. Pigliavano Malta. Vincevano la guerra. Degenerati. Bombardari. Bavosi. Perdettero corazzate incrociatori cacciatorpediniere. Così pensarono di perderci i ferribò a noi. Pigliarono di mira l’Aspromontone nostro. Non lo mandarono a Malta poi. Troppo facillima Malta per lui. Per lui corazzata potente. Qua a un passo mandavano la corazzata Aspromonte? Quale Malta e Malta. Mare Nero, Mare Nero. Là poteva affondarsi bene. E là s’affondò. Mare veramente nero fu per lui. Che doveva caricargli nel Mare Nero? Le corna forse che si erano perse guerra guerra? Focu focu focu. Dove andò ad affondarsi quel gigantone nostro. Servizievole. Comodoso. Pieno d’abitudini e libertà nostre femminote. Nel Mare Nero s’andò a perdere il conto delle regole mie. Proprio sull’Aspromonte, in un angolo della latrina di stiva, ci tenevo un pezzo di gesso e ci segnavo le scadenze mie. Io il conto delle cose mie lo tenevo sopra lo Scilla: proprio nella latrina dei macchinisti. Io le regole mie, sinché non mi finirono, le segnai sempre sopra il Reggio. Ferribò vecchio e vecchia femminota. Io invece, per il calcolo mio, gli detti sempre la preferenza al Cariddi, a quell’elegantone tutto allicchettato. E pure io, con Rosa, bazzicavo la latrina di prima e di seconda del Cariddello, rischio o non rischio, o mi regolavo lassòpra o sennò niente. E io pure, con Rosa e con Paola, ci trovavo il mio agio sopra quello scardellino lustro lustro. Lassòpra scadenziavo, m’intolettavo. Eh, ma chi non ci spasimava per la sua siluettella? tutte quante noi non n’eravamo forse tutte come inganzate? Eppure era un mignuno incommodissimo. Un ponte di barcaccia. Si stava stretti, gomito con gomito. E la stiva? C’entrava a stento una littorina. Due spezzoni di binari. Giusto per quel trenetto di lusso. Niente vagoni e carri per noi. Niente predellini e ritirate per intanarci e salire a bordo di sgarro. Ci toccava stare in vista di questura e finanza. Si rischiava la giornata. Si rischiava la libertà. Diversissimo da quei gigantoni di Aspromonte e Mongibello, tanto per dire. Specie di cavernone, tutti belli attunnellati. Ripieni di incunaglie oscure, nascondigli. Ma ci faceva sangue il Cariddello. Gli passavamo sopra ai difetti. Cosiffatte siamo noi femmine femminote. C’incapricciamo d’uno scialacquone senz’arte né parte. D’uno col fischio in bocca. Il garofano all’orecchio. E la coppoletta storta. D’uno che consuma gli specchi ad alliffarsi i baffetti. D’un travagliatore da letto. Però, è di figura un figurino? S’addondola sopra i fianchi? E questo noi cerchiamo. Focu focu. Che carognazze. Uno ci fa sangue? Gettiamo sangue per lui. E il Cariddello ci faceva sangue. Lo pigliavamo a passeggiata. Ci spiritava come collegiali. Era un rallegramento generale quando ci trasbordava lui, ’maro, ’maro. Levarcelo di vita. Così juvene. Così bello. Si portò i nostri mesi. Il nostro scadenziario. E come trovò di azzizzarsi anche allo scomparire. Come fu spiritoso anche all’addio. Come si profumò con l’ultimo pensiero. Decise di nettarsi. Di fumo di ciminiere. Di nerofumo di treni. Di ammoniaca di latrine. Sfumò in un grande spirito di arance di Paternò e di Lentini. Aveva solo quel merci ripiegato dentro. Non passava carrozzelittorine quella volta. I viaggiatori per Roma trasbordavano in treno a Villa. Là c’era il direttissimo che veniva di Reggio. Il Cariddello era tutto un’aranciara. Stivata fittafitta. Quel merci di tre vagoni. Di quattro vagoni. Di cinque vagoni. Di sei vagoni. Di vagoni e vagoni. Carichi di tonnellate e tonnellate di portogalli. Portogalloni sanguigni, scelti uno per uno. Portogalli simili, gli occhi nostri non ne vedettero mai prima. E non ne vedranno dopo. Portogalli destinati a gente nordica. Così ricca che può mantenersi questo lusso dell’albero in Sicilia e del frutto sulla tavola nordica. E questi portogalli, lui, il Cariddello… Quando le bombe lo fracassarono e s’affondava in un subisso d’acqua, che fece? Giocò col rigorgo. S’ingeniò di poppa e di prua. Se ne calò, riassommò. Svacantò i vagoni e i portogalli galleggiarono. Che spettacolo fu. Oh, Cariddello, se ci fosse una giustizia, dovevi avere occhi per vederlo. Fra tanto sconquasso di guerra. C’illeggiadristi gli occhi con la vista d’un mare aranciato. Fra tanto fetore d’animali e cristiani che ci rivoltava lo stomaco. Ci profumasti l’aria per tutto il canale. A respirarla, il naso si faceva riccio. Ci ricreava. Per giorni e giorni il mare restò ’mportogallato. Un mare verdastro sotto e dorato sopra. Un mare di giardini d’aranciare. E le arance, la rema le sparpagliò qui e là. Inondarono spiagge e plaie joniche e pure tirreniche. Ne ebbe bene la gente bassa invece dell’alta. La gentuzza miseranda affamata. Ignara di dove venivano. Le pigliava in mano. Le guardava. Non gli parevano vere. E quando poi addentava la scorza. E la sentiva amara di sale. Diceva: dio ci mandò sta manna amareggiata. Chiamavano dio il Cariddello. E non se lo meritava? Dio francese si meritava chiamato. Perché come un dio francese s’incazzò in sul momento estremo. Contro la sua malasorte. Contro la nostra. La malasorte nostra. Di femminote. Chi c’era a quell’ultima corsa del Cariddello? Chi ebbe quella ventura? Io c’ero. Io l’ebbi quella ventura. E io. E io. E io. La gente si calava sulle barche e noi ancora là. Chi stava e chi camminava. Mute mute. Insalanite. Con la mano alla bocca ci andavamo guardando intorno. Ponte scalette stiva saloneristorante, bar cucinequipaggio salamacchine cabinatimone persino. I nostri occhi commentariavano. Guardate che se ne va a fondo. Guardate che ci perdiamo. Con quale cuore lo possiamo lasciare? Poi quell’ufficiale in seconda paradisoto ci gettò una voce. Che fate brave femmine? Ve ne volete colare a picco col ferribò al posto del capitano? Ci conosceva vecchie il paradisoto. Ci conosceva nell’intimo a quasi tutte. Però si sentì un’altra voce che ci ferì. Forse v’andate traccheggiando per arraffare fra bagagli e valige, eh? Doveva essere un qualche disonorato. Le corna vostre che vi scordaste a bordo nella prescia. Quelle arraffiamo. Questo per tale segnale glielo dissi io. Quanto ci mise a calarsene. Cariddello Cariddello. Forse ci sentiva a noi sotto le piante dei piedi. Ci sentiva a noi sole mentre se ne calava. Se ne calava e a noi pareva che ci mancasse la terraferma sotto i piedi. Forse per i rotoli di sale? O forse perché ci spagnavamo? Gli altri. Gli altri che si perdevano? Qualche valigia. Qualche persona cara. Qualche. Noi ci perdevamo lui. Il Cariddello. Ci perdevamo, l’uno dopo l’altro, i ferribò. Ci perdevamo tutto il mondo. Anima e corpo. Noi. Gli altri erano di passaggio. Di passaggio e di pedaggio. Quelli che gli camminavano sopra con tutte le scarpe. Queste sono le nostre parrocchiane. Le femminote. Così dovevano dirsi i ferribò, sentendo piedi nudi. Suola di scarpe gli diceva gente volandiera. Pelle di piede gli diceva invece abitué. Gente di casa. Femminote. Compagnone della loro vita. Noi i ferribò li tramutammo in casa. In casa e casata. Focu focu. Più più. Noi sopra i ferribò domiciliavamo. Mongibello e Aspromonte. Scilla e Cariddi. Villa, Reggio, Messina. Ferribò di sale. Sale di ferribò. Vaeviene e alloggiamento. Là campammo. Battagliammo la vita. Buscammo la giornata. Là mangiammo e bevemmo. Ci sfamammo. Andammo di corpo e pipiammo. Lavammo, asciugammo, piegammo. Travagliammo all’uncinetto. C’inconversammo insieme a cortiglio. Solinghe solinghe cogitammo. Là fummo vergini e maritate. Là ci vennero i primi spurghi di sangue. Là ce li regolammo. Là passammo le gravidanze. Là a più d’una ci successe di sgravarci persino. E chi se n’accorse, appartate in cerchio fra di noi. Isolate in pizzo all’imbocco di poppa o attorno a una bocca a vento? Bastava poggiarsi sopra un sacco, allargare le cosce. Qua, per prova, ci sono io, che Cosimo, il quinto, lo feci sul Mongibello. Non mi ricordo chi fu, che per mancanza di forbici, gli spezzò coi denti il cordone ombelicale. Mia madre lo pigliò per i piedi, lo mise a testa in giù, il ranunchio fece ngangà, ngangà e allora tutte voi attorno armaste una gran pomponella, gridando più forte di lui. Qualcuna poi me lo infasciò e me lo mise in braccio. Insomma, stetti più a dire: mi sgravo, che a sgravarmi. Ma lì ne facemmo pure di bucati senza cenere. Con chi ci fece genio, perché no? ci levammo qualche sfizio. Qualche capriccio, qualche voglia, qualche sghiribizzo. Non ci spettava un dopolavoro? Qualche volta qualcuno ci faceva genio. Succedeva. Una volta l’anno. Qualche volta ci sboriammo di tutto il sudore che gettavamo. Qualche volta navigammo lassòpra con uomo, a bordo al suo crigno. Io se permettete mi vorrei citare per tutte io. Io sopra allo Scilla, una volta, mi appoggiai all’imbocco d’una scaletta della salamacchine. Stando là assorta nei pensieri miei, a un certo punto mi sentii maniare di dietro, con tanto garbo di mano, tatto e galanteria, che non mi faccio scrupolo a dirvi, issofatto benvolonté accondiscesi, muto lui e muta io. Il tempo poi di riassettarmi le penne, mi girai e sulla scaletta non vedetti nessuno: però stetti a sentire il rumore degli stantuffi, e strano a dirsi, ci posi mente come non l’avessi mai sentito prima, quello nfunfù nfunfù. Al nuovo trasbordo sopra lo Scilla, subito m’isolai e andai e mi rimisi a quell’angolino scognito, pelo pelo agli stantuffi che soffiavano aria calda di sotto: cosa che mai, mi sentivo curiosità di vederlo in faccia, motorista o macchinista, chiunque era. Il fenomeno si ripeté tale e quale la prima volta. E poi continuò, perché la curiosità se n’era andata e m’attirava la stranezza del percosìdire purparlé muto. Ma se badavo al rumore degli stantuffi nella salamacchine, il purparlé non era più muto: al punto che mi passò per la mente che a pigliarsi piacere con me non fosse un cristiano, ma fosse lo stesso Scilla. Pensate, mi passava per mente che quella speloncazza di salamacchine si trovava nel mezzo d’una boscaglia fatata, di ferraglia e di legno, con alberi castelli ciminiere ponti; e nella speloncazza c’era l’incanto d’un famoso femminaro, uno, fatevi conto, come quell’attore là, quello con le basette a punta, quello che si chiamava Rodolfo e gli misero l’intesa di Valentino per dire la valentia che ci metteva nel servizietto. Nfunfù nfunfù, facevano pistoni e stantuffi come m’insordissero: e chi poteva esserci incantato se non un femminaro, uno ’spertissimo di nfunfù nfunfù? Allora, sempre a mente mia, appena mi posavo all’incunaglia solita nella speloncazza, quello scoppolava fuori di forma umana e m’abbrancava. Insomma, spezzava l’incantesimo percome e perquanto mi desiderava a me. Certo, oggi, stess’io, sentendomi dire, mi dico: una millunanotte di cosa ti passava per mente. Sì, però, il fatto era, il fatto reale, era che appena fattomi il servizietto, mi giravo e non vedevo nessuno: eppoi, sentivo il rumore degli stantuffi e m’impressionavo, mi sentivo tremare tutta, e ci fantasiavo come non mi era mai capitato prima, quando nemmeno mi colpiva l’orecchio quello sconquasso di nfunfù nfunfù, di pistoni dentro cilindri, col loro saliscendi mascolino. Però mi dissi: ma che cazzo gli vai cercando? la carta d’identità? Per giunta, data quella solitudine di scaletta, pensai: ne posso profittare, questo può essere nascondiglio ideale per il sale, né guardie né finanzieri se ne scandalieranno mai qua. Così fu, e per un gran fottìo di trasbordi, io feci un viaggio e ricevetti due servizi dal galantissimo Scilla. Salivo a bordo al ferribò e veleggiavo, vento in poppa, a bordo al crigno mascolino. E ora perdonatemi se mi citai con lo Scilla. Tu come un’altra. Scilla come un altro. Eh, sì, ognuna di noi, se c’interroghiamo senza veli, ha di queste storie. Ognuna di noi, a senso suo, se la fece pure lei una fattispecie così, d’incrignatura. Ognuna di noi s’impurparlò con quei valentini di legno e lamiere, con la spuma fresca di fuori e gli stantuffi calorosi di dentro. Eh, sì, ognuna di noi ha di questi segreti col diletto e col profitto, fra scalette e sale e vagoni e binari e ponti e prua e poppa e portelli e manovre e respingenti e nfunfù di stantuffi. A ognuna di noi le pareva forse che le succedeva a lei sola quella specie d’infatamento e per questo forse non si confidava nemmeno con l’amica più intima. Si temeva che a parlarne si rompeva l’incantesimo e il folletto invece di manifestarsi a lei in quella certa incunaglia di ferribò, alla data corsa e alla data ora, le spuntava a un’altra in un altro angolo scognito. Eh, sì, raro gli spiavamo in faccia chi era che ci rendeva il servizietto. Il bello per noi era che la cosa, là cominciava e là finiva, in pancia a quegli amici vaporosi. Che erano per noi? Scilla o Cariddi, Aspromonte o Mongibello, che si personificavano, tutti cascettoni, cascettoni… Che c’importava dell’aspetto, di chi era la faccia. Ora ci mancava che gli domandassimo a un ferribò di mostrarci i connotati e farsi riconoscere. Lo nfunfù nfunfù, per noi quello contava, quella era la carta d’identità, lo nfunfù nfunfù degli stantuffi. Marinaio di coperta o commesso viaggiatore, fanalista di ferrovia o uomo di paranza, e chi li calcolava in sé e per sé? qualcuna di voi, per caso, li pigliò al personale? C’era dubbio, forse, che era lo stesso ferribò ogni volta che ci abbordava in figura di fanalista o di commesso, a qualche passaggio scuroso? Poi però, all’atto pratico, si poteva smentire? la spoglia era di chi se lo sapeva lui, ma lo nfunfù, oh, quello, era suo di lui, col marchio di fabbrica. Eh, certo, certo: e sennò, come poteva succedere che un quilibet qualsiasi, uno che una volta sbarcate, nemmeno pagate a peso d’oro l’avremmo degnato, e lassòpra invece, a bordo al crigno, ci faceva toccare il cielo col dito? Ma era merito suo? nfunfù nfunfù suo? Era del ferribò, nemmeno a dirlo. Il primo che capitava s’illudeva forse di ricrearci, ma a noi era il ferribò che ci creava ogni sensazione: e chi gli poteva resistere a quel nfunfù nfunfù che ci assaltava come un mulo e ci scendeva sin all’unghia dei piedi? Eh, chi? Lo dice il fatto che bastava mettersi là, ’n pizzo alla salamacchine… E nfunfù, nfunfù. All’impiedi, a gambe aperte. E nfunfù, nfunfù. Dimodoché il calore e l’aria di vapori ce li sentivamo sbuffare di sotto. Sbuffi, sbuffoni. Fra le gonne. Cosce cosce. E noi ci facevamo suggestione, spontanee e persuase, che un gran femminaro ci addobbasse. Ci avvulcanasse di sotto. Questo dice dell’intesa che c’era. Quasi innamoramento. Quasi mogli e quasi mariti. E questo dice perché ci sentiamo come tante vedove. Senza ferribò, ora c’immignonammo. Andiamo povere e pazze. Vere derelitte. Piedilungo, ci dicevano. Ora femmine zingaresche, ci diranno. Ora che veramente andiamo vagabondando. Ora che pigliamo per sopra, invece che per sotto. In verso storto, straniato. Di questo passo dove ci scurerà un giorno? Ah, guerra, guerra scellerata, tanto valeva fare pure di noi carneficina, dato che la facesti dei ferribò. Ah guerra, guerra, a noi che ci colpammo, ci rovinasti già, mentre a chi ci colpa chi lo sa… Guerra? Che guerra? La guerra in testa a quel mascherone, la guerra che s’inventò lui. La sua guerra ci rovinò a noi…».

Si alzarono tutte, a eccezione di Facciatagliata, che altro che sputargli al mascherone, e tutte una dopo l’altra, a organetto, sporgendosi in avanti, sputarono in direzione della grantesta, e con questo finirono il tribolo.

Boccadopa non si scandalizzò questa volta, perché con quelle bruttissime nuove sui ferribò, a un certo punto del tribolo, gli era venuto al labbro un tremolizio come di coniglio e sembrava quasi che gli sarebbe spuntata la lagrimetta. Lèvatelo della testa che trasbordi in Sicilia: questo, a lui aveva detto il tribolo, e trattandosi di tribolo, persino le femminote, che erano le femminote, dovevano parlare con la verità. Anche gli altri tre però, erano rimasti impressionati, perché dal tribolo risaltava veramente che le femminote erano sballate dallo Stretto e salivano per Calabria, come s’allontanassero dal luogo della sciagura. Petraliasottana gettò qualche bestemmia e poi si perdette a nettarsi le unghie, unghia con unghia; Montalbanodelicona s’indurì in faccia, però non batté ciglio e continuò a schiacciare fra i denti il rametto del grappolo d’uva che aveva mangiato; quanto a Portempedocle, non si capiva che effetto gli facevano le male nuove sul trasbordo, a quel santolazzaro sempre a riso: stava ginocchioni sulla sabbia con la bocca aperta e così restò sinché durò il parlottio delle femminote. Di ferribò a galla non ce n’era più nemmeno uno: quando gli disse questo, il tribolo ai soldati pareva che non avesse più niente da dire. Del resto, non le conoscevano quanto le conosceva lui, le femminote, per essere presi anch’essi di meraviglia nello scoprire che quella razza di femmine, al cui confronto molti e molti uomini facevano la figura di femminelle, avevano anch’esse, a modo loro, qualche momento di debolezza, qualche dolidoli che non si tacitava, qualche ferita che non si cicatrizzava, qualche osso rotto che non si decideva a fare il callo: e i ferribò, che non erano nessuno di questi guai in particolare, lo erano tutti insieme in una volta, e quello che essi erano tutt’in contempo, tuttuno era il guaio più grosso come per dire la morte.

Subito perciò, alle prime voci catastrofiche sui ferribò, i soldati parvero perdere quel rimasuglio di spirito che gli restava, e come non avessero più nessuna voglia di ripigliare il cammino, se ne stavano mortizzi e sfantasiati a giocare con le mani nella rena. Però, non appena qualcuna delle femminote accennò a come si regolava lei con le sue scadenze sanguinose sopra l’Aspromonte, il tribolo, per i soldati e idem per lui marinaio, pigliò una piega soldatara avvincente: un cinematografo. Intesarono gli orecchi, non si persero una sillaba, specie più avanti, quando quelle mascolare, con la ruffianaggine delle parole, quasi quasi gli passavano i ferribò per femminari. Però, facevano sforzi per contenersi e non farsi trasparire, l’uno con l’altro, l’eccitazione dei sensi. Ognuno dava occhiate alla ladricella ai quadri del cinematografo che gli passavano davanti agli occhi dell’immaginazione. Era come se ognuno credesse di essere il solo a origliare dietro la porta di quelle femmine i loro discorsi spartani, senza veli né bavagli; ed era, per questo, come se li attanagliasse ancora l’emozione dello sbarbatello che per la prima volta scopre la femmina, la vergogna, l’ingoffamento e il cuore in gola di quella emozione. Questa però, era una faccenda fra di loro, faccenda di soldati e di marinai, che in guerra avevano perso molte o poche delle loro penne mascoline, che ora qui gli andavano rispuntando, ma ci sarebbe voluto tempo ed essi per giunta non ne sapevano nulla e si comportavano come se nulla fosse stato. Quello che provavano, non le intrigava le femminote, che li avevano lasciati là presenti, quando si erano gettate sotto gli scialli nel tribolo, ma senza calcolarli nemmeno, e ora forse senza ricordarsene più. Un cinematografo, forse le cose stavano proprio così: avevano tali cazzi di guai per conto loro le femminote, che coi cazzi di loro maschi c’entravano quanto le femmine del cinematografo, che parlano e si muovono in tutta libertà come se nessuno le sentisse e le vedesse, e difatti si vede poi che sono ombre e si scancellano dagli occhi contempo che si scancellano dai quadri tornati deserti, bianchi come lenzuoli. Si spiegava così, forse, se alla fine, ai soldati e a lui, invece di gettargli occhiate alle femminote, che si riassettavano sulle cofane, gli succedeva di cercare cogli occhi quella incantesimata di Cata ancora fra le mani della vecchia cannadastendere che aveva continuato a intrecciarla per tutto il tempo con dita assai mastre, ma lentamente lentamente, come se lo scopo vero fosse di carezzarla, di farle dolcezza dolcezza, fra le dita, ai capelli che, la vecchiarda doveva saperlo meglio di tutti, conoscono i pensieri. Cata: dovevano immaginarsi un quadro in cui stavano a fare il servizietto a una femminota e giravano gli occhi da quelle cavallone per posarli su quella pupitta tangelosa, che veramente a paragone di quelle femmine reali realissime, era una di quelle ombre che non si possono mai abbracciare, mai nemmeno cogli occhi, perché o stanno con la testa fuori quadro o di punto in bianco, c’è un bagliore e il fuoco se le divora. Ma forse anche questo era segno che la guerra aveva mischiato, nei soldati come in lui, il bianco col nero, il vero col falso, il sostanziale con l’apparente, il pratico con l’ideale, il desiderio col bisogno, la nostalgia col possesso, il passato col futuro, lo sbarbatello col vecchio.

Doveva dire però di quella femminota gigantesca che gli aveva regalato il grappolo d’uva. Questa gigantessa aveva la sua cofana alla fine della fila; e lui se n’era stato là seduto sulla sabbia, con lei e il resto delle femminote a destra e i soldati, a qualche metro, di fronte. Ora, doveva dire che per tutto il tempo che durò il tribolo, questa femminota aquilina, statuaria, anche se stava pure lei gettata sotto, in avanti, e faceva pure lei la sua parte nel tribolo, pigliando e dando voce, in una maniera o nell’altra, andò intrigandoglisi e flanellandoci sempre più con gli occhi e con le mani, queste e quelli muovendo ladrescamente; o anche dandogli dalla cofana delle ronzate col culo, che gli arrivava fra spalla e collo come una trapunta di lana arrotolata: perciò se lo era fatto sedere lì accanto, per averlo a portata di mani e di culo. Infine, precisamente al punto in cui quella sua compagna raccontava del servizietto che le facevano sconosciutamente all’imbocco della scaletta della salamacchine, gli levò il berretto e gli mise una mano sui capelli zazzeruti, poi avvicinandogli la bocca all’orecchio, ladrigna, gli disse:

«Eh, perché non glielo dimostrate a quella Jacoma che siete regolare, eh? E che se vi va, con chi vi va, fate nfunfù nfunfù, meglio di un ferribò, eh?».

«Ah, pure voi, ora?» le fece. «Ma come ve lo devo dire che quella Cata, così insonnambulata, mi fa impressione? A me, sull’onor mio, mi sembrerebbe di fare sacrilegio…»

«Cata?» ripeté la gigantessa, inscenandosi tutta a meraviglia nella voce, alzando la palpebra dell’occhio destro e calando stretta quella di sinistra come gli puntasse sopra un cannocchiale grande e lungo. «E chi parlò di Cata? Ci pensa Jacoma a Cata. Un’altra, dico io. Con un’altra, non vi sembrerebbe di fare sacrilegio, eh? Un’altra, tutta in sensi, un’altra delle presenti, e tanto, cioè soltanto per farvi un esempio, la sottoscritta, eh?»

«Con voi?» le fece, e la risalì con lo sguardo dai piedi alla testa.

Per dirle com’era spropositata a gusto suo, finse di gettare il capo all’indietro sulle spalle, perché sennò non ce la faceva a pigliarla tutta in uno sguardo. Fu questo a rassomigliargliela a Mata, la gigantessa di cartone che stava sopra un cavallo, di cartone pure lui, accanto al marito Grifone, gigante altrettale, però negro, che d’agosto a Messina espongono come una delle sette meraviglie. Con Mata, per portarle lo sguardo sino a lassòpra, cioè fra cavallo e pupazza, sino all’altezza dei balconi al primo piano delle case, non bastava gettare il capo all’indietro, ma bisognava allontanarsi di una cinquantina di metri dall’incastellatura di cartone. Sorridendo, finì di dirle:

«Con voi? Sacrilegio con voi? Io? Voi, fareste voi sacrilegio a mettervi con me…».

La femminota non si potette trattenere e si fece una gran risata sciacquosa, e a questa risata, come le suonasse offesa, forse perché prima si era sentita nominare con Cata, quella Jacoma, dall’altra parte delle cofane, gettò alla gigantessa una voce che pareva a scherzo e sottosotto invece scoppiava di nervino:

«Spinnata, ti meriteresti, Peppinagaribalda, spinnata in mezzo all’anche, Peppinagaribalda…».

Peppinagaribalda, e si capiva che con questa nomina, le avevano voluto fare allusione ai caratteri sregolati e impacifici, ripigliò a ridere a quelle parole, sciacquandosi tutta, piegata in due:

«Provaci, Jacoma» rispose nel ridere a quell’altra tosta. «Vieni e provaci e io pelo a pelo ti spenno, di sopra e di sotto…»

Jacoma non ci mise sale ad accettare la sfida: figurarsi, non aspettava che quello, Facciatagliata. S’imbustò tutta di colpo, s’alzò e tenendo sottomira Peppinagaribalda, lestamente, con tutte e due le mani, cominciò a levarsi forcine e ferretti dai capelli. La stessa cosa, allora, cominciò a fare, con un sorriso, la gigantessa.

Manmano che se li toglievano, forcine e ferretti, se li mettevano fra le labbra, e quando la loro bocca si riempì, fittafitta come un pugno, di quelle punte d’osso e di ferro, Facciatagliata e Peppinagaribalda pigliarono issofatto un’apparenza ferrigna, minacciosa: sembrava di scoprire in quel momento che le due femminote, cosiffatte che l’una forse gliela vinceva all’altra di un punto, avevano il respiro dotato di un incanto, di un potere magico, cioè quello di forgiarlo a comando, nero, tagliente e acuminato, in lame, frecce e spilloni che potevano gettarsi fuori di bocca come sputi, l’una contro l’altra. Quello che facevano, per un verso pareva fatto come per loro norma di cavalleria, nel senso che si liberavano di tutti quei ferretti e forcine con cui potevano rischiare d’accecarsi; per un altro verso, invece, sembrava che forcine e ferretti se li mettessero in bocca per averli pronti tutti in un mazzo e non perdere tempo a cercarseli fra i capelli, mentre se li ficcavano nelle carni. Le chiome acchiocciolate s’allentavano, a Jacoma era già caduta una delle bande coprendole l’orecchio: nessuno fiatava, s’aspettava solo il momento in cui si sarebbero accapigliate e cardate.

Si era levato daccanto a Peppinagaribalda e si era messo da parte, mezzo sotto gli alberelli e mezzo alla luce. Da lì cercò di vedere Cata, che per tutto quel tempo se n’era stata laddiètro alle spalle di Jacoma, come imbalsamata, a farsi intrizzare dalla vecchia: e a lui era venuto desiderio di darle un’ultima occhiata, prima di allontanarsi dal giardino.

Fu lei a farsi vedere: con un braccio trafficò contro Jacoma per togliersela davanti, e Jacoma si scostò, girandosi a guardarla. Gli occhi della babbicella parevano cercarlo. Non sorrideva più a quel suo modo strano, terribile e beato; e quel biancore lucente che aveva negli occhi, si era offuscato, era come se una luce dentro di lei, accesasi un momento, si fosse subito spenta. Stava seria, ora, si sarebbe detto, se poteva mai dirsi allegrezza quella di prima. Pareva avere un dolore, e che ci pensasse e lo capisse: pareva sanata, sana, ora.

Poi, di colpo, lei gli levò gli occhi di sopra, lo cancellò dalla sua vista e si guardò intorno, svagata e indifferente, come passasse gli occhi da uno all’altro degli alberelli del giardino. Girando gli occhi, sembrò vedere, per caso, il mascherone nella rena; si chinò, lo svuotò della rena e lo sistemò sottosopra, a orinale. Jacoma, ormai completamente scapigliata, si levò di bocca forcine e ferretti e la fermò che già si sollevava le gonne e s’abbassava sul mascherone:

«Bella» le disse. «Pipiateci allo scellerato, ma non qua. Gli volete forse ricreare gli occhi a questi qua? No, bella, vero? Questi qua, vedete, darebbero la mano destra per gettarvi un’occhiata di sotto, ai tesori vostri. Ma i tesori vostri sono di chi sono, lo sappiamo noi due sole di chi sono, eh? Vi potete mai mettere a farne scialapopolo qua? No, vero, bella? Voi, i tesori vostri dove è scuro fittofitto ve li scoprite, eh, bella? Essì, ora vi mettete a fare scialapopolo e gli mostrate a cani e porci la vostra bomboniera, essì. Là, bella incaramellata, là ’n fondo, là allo scuroscuro, andateci a pipìare là al mascherone. Sdiluviatelo, sdiluviatelo, bella, là, là.»





Cata però, s’intestava ad afferrarsi le gonne e abbassarsi, e ronzava Jacoma con le spalle, come pigliata di nervino. Jacoma riuscì a sfilarle di sotto il mascherone e subito mettendoglielo fra le mani, le passò un braccio intorno alle spalle, si strinse a lei, guancia a guancia, le parlò all’orecchio, le cennò, cennando contempo al fitto del giardino intanto che col darle discorso ve la inviava, spingendola delicata delicata. Chissà quali argomenti, modi e frasario di complicità, in quei momenti, le usava Jacoma, per persuaderla: perché ancora una volta la babbicella, mansa mansa, la ubbidì e dandole con la coda dell’occhio, fuggevolissima, una sguardata dove pareva esserci intesa, lusinga, felicità addirittura, s’addentrò sotto il fogliame col mascherone sotto il braccio.

Erano in tanti lì, a guardarla, eppure lei pareva barbaramente sola, pareva che né sguardi né pensieri di alcuno la potessero raggiungere e farle compagnia. Come già prima, andava scomparendo sotto il giardino, simile a una figura d’aria, una siluette senza esistenza, infantasimata.

Ora però, nella sua solitudine c’era quel mascherone bronzato, col collo mollacchio e slabbrato, che lei si portava innocentemente sottobraccio per orinale: e quel contatto la sfigurava, la intaccava alla vita come una grossa macchia purulenta, un gonfiore schifoso, biancastro e rosso violaceo, la contagiava col senso di vera finzione e di falsa verità rappresentate da quel mascherone, senso di statua e di persona insieme, di vita e di morte reali e apparenti, presenti e inesistenti. Guardandola, si pensava al male che quella Grantesta di cazzo aveva fatto e quel male sembrava che lo avesse fatto tutto a lei.

C’era questo triste pensiero, quella triste realtà che Cata si lasciava dietro, nel massimo sole, sparendo nella oscurità del giardino: e laddèntro, nel più fitto del fogliame di limoncelli e d’aranciare, ci s’immaginava di vederle sulle labbra, bianco e freddo, quel suo sorriso strano, terribile e beato, nel mentre si tirava su le gonne, s’abbassava e pipìava in testa a Mussolini.

Bordo bordo al giardino, pigliò allora ad allontanarsi e sperando di passare inosservato, sperando, in altre parole, di levarsi presto di vista coi suoi pantaloni scampanati, contava a uno a uno gli alberelli che andava superando. Gli giunse però all’orecchio la voce di quella Peppinagaribalda che diceva ai soldati:

«Perché non l’imitate il marinaro? Perché non ve n’andate tacchìando pure voi?».

Da lì in poi, pensando al trasbordo, i soldati non l’avevano più perso di vista, anche se non fecero comunella e il solo con cui ebbe qualche scambio di parole fu Portempedocle, che strada facendo, accelerava il passo e veniva a fargli visita.

I soldati infatti, partitisi anch’essi dalle femminote, gli avevano arrancato dietro e fatto qualche chilometro, Portempedocle si staccò dal gruppo e venne da lui per il purparlé che gli veniva indettato da Boccadopa. Venne e si presentò col saluto fascista:

«A vossignoria gli rincresce se gli parlo?» gli aveva detto sorridendo, tutto sdentato e babbigno.

«Ma che pesce siete? Per bollire o per arrostire?» gli fece, ombrandosi. «Che m’intendete con quel saluto? In mente a voi, che sarebbe quello? Sfottò?»

«Non sia mai» disse, e alzò anche l’altra mano come in segno di resa. «Non sia mai. Con rispetto venni da vossignoria, non mi sognerei mai di sfotterlo, a vossignoria.»

Quando non rideva, era peggio, peggio e diverso; perché chiudendo la bocca, la pelle si stirava sulle guance, gialle di pallore, che s’appiattivano come quelle della spatola.

«E torna con questo vossignoria… Ma che intendete col vossignoria e il saluto fascista?»

Si sorprese, si mostrò molto contristato, pareva sincerazzo: guardandolo bene, si capiva che dalla guerra tornava un poco strambato di mente.

«Per rispetto vi chiamai vossignoria» fece checchìando un poco.

«Va be’, va be’, ma ora lasciatelo stare il vossignoria. Vi sembro un vossignoria, io?» E vedendo che fra sì e no, era capace solo di checchìare, gli disse: «E il saluto fascista? Venite e mi vi presentate col saluto fascista?». Gli sorrise per rinfrancarlo: «Se vi vedono gli americani che alzate quella mano, ve la legano con quell’altra…». Lo vide ancora preoccupato e gli disse: «Non vi ricordate del bongiorno? Bongiorno, bonasera: tornarono di moda, quelli…».

«Bongiorno» disse allora Portempedocle. «Bongiorno, paesano.» E sorrise.

«Bongiorno» gli rispose. «Dite, allora, parlate. Che c’è?»

«Mi mandarono quegli altri paesani là» fece. «Una volta che seppero dei ferribò affondati, s’impensierirono, sicché vi domandano se voi, in qualità di marinaro, gli date consiglio e aiuto al trasbordo di mare. Se potete aiutarli, a quel passo di mare pietroso, m’incaricarono di dirvi che vi saranno grati in eterno…»

«Assisterli? Pensarono forse che c’è qualche veliero che m’aspetta? Sennò, come pensarono che li trasbordo? Me li metto in collo, uno per uno?»

«Eh, che ragione avete di farlo?» fece il pelleossa. «E non glielo dissi io? Come ci può provvedere il marinaro, al vostro passaggio di mare? Lo scambiaste forse per Mosè? Vi credete d’andare al Mare Rosso col profeta davanti?»

Parlava per loro, di loro, come se lui si chiamasse fuori. Stette un poco a scrutarlo a bocca aperta e poi aggiunse:

«E vi pare che non glielo feci presente, io? Il marinaro, gli dissi, si fa la croce con la mano manca, se gli vado a dire di aprirvi un passaggio a mare. Così gli dissi. Però, quello lì, lo vedete? quello che manca di gamba, il catanese, quello è un dispotico che non ce n’è l’uguale. Andate e fate l’ambasciata, mi disse, sennò vi sòno sta stampella sulle corna…».

Rideva con la bocca sdentata che gli faceva bollicine schiumose agli angoli. Aveva quel ragionare sminchiato, da fesso a savio, e pareva di vederla, la sua mente, che si muoveva nel parlare come un uccello in volo, che di tanto in tanto non trovasse più aria per sostenere le sue ali e precipitasse in un vuoto, per ripigliare poi inaspettatamente a volare e ancora precipitare.

Alla fine, se n’era uscito a dire, tutto scaltrigno:

«Io, sapete che faccio? Torno e gli dico: il marinarello benvolonté dice, se può. Al mare se ne parla, dice: vedendo, facendo. Eh, gli vado a dire così?».

«Per me, pure cosà gli potete dire…»

Così o cosà, si misero a strascinarglisi dietro, con le pezze ai piedi e la monchierìa di gambe. Lui era andato avanti col suo solito passo, la sua naturalezza: rallentava, accelerava, si fermava, partiva. Faceva finta di non vedere che si fermavano a dormire sulla stessa spiaggia dove lui aveva deciso di passare la notte, o che si alzavano e ripigliavano a camminare, non appena lui si alzava e ripigliava a camminare: che lo guardavano, insomma, orientandosi su di lui come al sole medesmo che sorgeva e tramontava sempre davanti a loro.

Né lui né loro fecero tanto così per fare comunella: qualche scambio di parole l’ebbe solo con Portempedocle, con altri nemmeno la bonanotte, il bongiorno: specie con Boccadopa e Petraliasottana, che non gli calavano, l’uno per il suo dispotismo di mutilato, che se la scontava su Portempedocle, e l’altro, con la sua cera di allettigato, per l’aria di gran vitaiolo che pigliava con parlare di mani e di bocca. Il quarto invece, il quarto di quel bel campionario del fu esercito italiano, il quarto che era nativo di Montalbano d’Elicona, ed era un uomo tutt’inquartato, con lo sguardo fermo e tosto sotto la visiera della bustina, che al confronto con quei tre si portava contegnosissimo, anche lui, dopo Portempedocle, era venuto a parlargli, e con due dita di saluto al parocchio, lo aveva apostrofato:

«Perdonate, monsù».

«Monsù?»

«Lingua francese…» gli aveva spiegato. «Montalbano era dominio di Rinaldo, che non so se lo sapete, ci aveva il castello suo, e siccome andava e veniva da Parigi a Montalbano, si fece una certa confusione di lingue.»

E poi gli aveva detto:

«Monsù, vi dovrei pregare di un favore, quando saremo in punto di mare. Da solo a solo».

Naturalmente, intendeva pure lui il trasbordo, solo che lui intendeva trattare la cosa personalmente. Se doveva dire, Montalbanodelicona gli aveva fatto simpatia e lo avrebbe senz’altro favorito, se ne avesse avuto il modo e la maniera.

Ma la sua vera e unica simpatia era quella comica di Portempedocle, con la compagnia che gli faceva e come lo sboriava quando si staccava dagli altri e gli si veniva a mettere al fianco come un cane di carretto.

Gli diventò naturale chiamarlo Mosè: però non gli fece più parola del passaggio di mare, anche se Boccadopa lo scioglieva dalla catena e gli concedeva quelle piccole licenze unicamente per tenere in caldo il marinaro.

«Tramite, Boccadopa mi nominò tramite tra voi e loro» gli fece una volta. «A voi, mi disse, vi diamo l’onore di farci tramite con la marina… Ah, ah, con la marina dice, non è che dice con la montagna. Il fatto è, capite, Mosè? che lui si crede che voi fate esodo, e dato che fate esodo, andate al mare a fare il vostro famoso passaggio di mare, e lui là v’aspetta, là, col vostro esodo, là, per il comodo suo. Capite, Mosè, quant’è soperchioso? Gli fate comodo con l’esodo e con l’esodo dovete essere: nemmeno gli passa per mente che questo non è tempo di esodo, ma di legge divina. Ieri, vi ricordate? passando per Fuscaldo, ci dettero un bicchierotto di vino a testa e il vino c’imbriacò un poco, e con questa scusa mi finsi che sparlavo, invece pensavo ad alta voce per farmi sentire da lui e intendergli che sopra a voi non ci può contare e non per malavolontà vostra. Là, in cima al monte, andavo sparlando, sparlando però a trucco, là va salendo Mosè in questo momento. E là, sopra al monte, s’alliscia la barba e aspetta che gli diventa bianca bianca e così dal cielo gli calano le Tavole della Legge e lui se le riceve… Lo sapete? Nemmeno mi dette intesa, per ’mbriaco mi pigliò. Poi io pensai ancora ad alta voce. Lo sa dio, mi finsi ancora che sparlavo, come gli pesano, forse fatica pure a camminare. Quasi quasi vado e gli dò una mano… Le Tavole, vi pare che capì? Le palle, capì. E andate, andate, mi disse, sorreggetegli voi i coglioni, se gli pesano tanto. Pensate che m’ingelosìo perché mi fate le corna? Anzi, teneteglieli fittifitti, sinché arriviamo al mare… Sentiste? Io nemmeno lo so come lo sopporto uno così soperchioso, così sfrontato…»

Però, anche se ci metteva lo sfottò, lo strapotere camorristico di Boccadopa doveva per forza impressionarlo. Gli faceva il garzoncello e s’assoggettava a ogni bassa corvé: e la più bassa, in ogni senso, era quella di assisterlo ogniqualvolta che, per sbisognarsi di corpo, Boccadopa doveva scendere dalla stampella e accicognarsi sull’unica gamba, dietro qualche troffa di canne o di fichidindia o in un giardino lungo le spiagge: allora doveva starci presente e tirarlo per la mano quando finiva. Che aveva Boccadopa per persuaderlo o costringerlo a quella corvé? Perché, soldato semplice era lui e soldato semplice era il mutilato, salvo che Boccadopa non gli volesse passare come una superiorità il fatto che lui aveva una gamba di meno. Quanto a grado, poteva anche avergli infasciato che era stato generale; e quanto ad apparenza autoritaria e boriosità di figura soldatesca, Boccadopa, una certa inchiavatura l’aveva e gli stava a pennello, come di natura, mentre Portempedocle sembrava uno che per sbaglio avevano strappato dal letto nel mezzo della notte: dal letto e dal letto d’un qualche ospizio o lazzaretto.

Ma se ne era impressionato, non si poteva dire che ne era intimorito, anzi, rideva quando Boccadopa lo minacciava di sonargli la stampella in testa, cosa che faceva ogni due, tre:

«Vi dò una flaccata di legnate con questa, la vedete?» gli andava promettendo. «Vi dò tutto st’onore di spezzarvi in testa st’asta di bandiera…»

Si tronfiava tutto con quella, a suo dire, asta di bandiera stampellata: un pezzo di legno tondo e liscio che poteva essere stato benissimo un bastone di scopa, invece che un morso d’asta di bandiera, come sosteneva lui. Nessuno di loro l’aveva mai vista così da vicino una bandiera, per confermarlo o meno. Le bandiere si vedono solo di lontano, come le reliquie sottovetro nelle processioni: resti di màrtiri, corpi interi o parti. Passano sempre a quella certa distanza, calcolata giusta, per non essere scandagliate se sono finte o vere, rose o rosate, come di cera o cera, osso o d’osso.

«Pretendente, quello» gli aveva detto un’altra volta Portempedocle. «Anche se mi pretende che sto a tenergli la fronte quando va al cesso, questo è niente, ora. Vedrete, vedrete che mi pretenderà con quella gamba, appena arriviamo in pizzo al mare. Capacissimo che mi pretende di svacantargli il passo di mare, che mi dice: avanti, appozzatevi qua, bevete, prosciugatemi il mare, che così passo all’asciutto, e poi magari aggiunge: imponetemi in collo. Capite che pecoro zoppo ho da impormi? Io scherzo, rido, rido, ma quello, a me mi fa improsé. Quello, soldo falso è, catanese: che è tipo d’andare in cerca di patria vera, quello? Quello, mare rosso o mare nero, non vede differenza. Quello, Sicilia solo vede. Sapete che dice? La Sicilia, me la ridà lei la gamba. Lei ne ha tre e una le è d’avanzo, e quella me la rattoppo io, per malandrineria. Sentiste che dice? E arditevi di dirgli: tre gambe? e che animale è questo con tre gambe? Sì, arditevi e vedrete…»

Erano andati avanti così, un giorno, un altro giorno. I soldati gli contavano i passi e solo all’attraversamento dei paesi, mentre loro entravano fra le case per qualche boccone e qualche sorso che speravano di ricevervi, lasciavano che lui ci girasse intorno dove poteva. Portempedocle, naturalmente, ci sperava anche lui in qualche boccone e sorso di qualcosa:

«Venite, venite» lo minacciava allora Boccadopa. «Ma se il marinaro scompare, meglio che scomparite pure voi dietro a lui.»

I paesi infatti, a un certo punto, lui aveva deciso di scansarli, sia per i carabinieri, sia perché, fattane ’sperienza, non aveva avuto più il coraggio di affrontare le femmine che li aspettavano al passo davanti alle case: le loro scene allarmose, lo spavento di gentilezze che gli facevano e con cui, melate e lancinanti, lo martoriavano ricordandogli che lui era vivo, lui si era salvato, e lo tastiavano, gli toccavano la punta delle spalle, gli carezzavano la guancia, lo stringevano per il polso, gli allargavano una mano sul petto come per sentirgli battere il cuore… A lui, gli ricordavano troppo le scene che succedevano sulla sponda di Cariddi, quando c’era stata tempesta, le barche c’erano incappate e la prima chiumma scampata toccava finalmente terra: era da quel momento, dal fatto che quella chiumma di scampati erano rientrati, che le femmine degli altri pellisquadre cominciavano a speranzarsi.

L’ultima volta che aveva dovuto passarci in mezzo e soffrire quelle pene del lino, era stato in un paese che veniva prima di quella grande plaia, con giardini di aranciare e limoncelli, un paese da niente, che di lontano non si vedeva nemmeno, nascosto in una nera boscaglia di macchie di ginestre, che crescevano persino sulle case di pietre e di calce, spaccate e smangiate dal sole. Fin lì, le donne per dove passavano, chi gli avvicinava alla bocca l’uvetta appassolita nella cenere, dentro le foglie di vite, chi un fico secco, chi un boccaletto di vino, ognuna qualcosa, insomma, per ingraziarseli. Lì, invece, le donne li aspettavano davanti alle porte, col bacile pieno d’acqua, una sedia, un canovaccio o una pezzuola alla spalliera, perché, tutto quello che avevano da offrirgli, era una lavatura di piedi. Siccome era entrato solo e per primo, il più gran daffare l’aveva avuto lui a storcersi e fare la serpentina fra quelle braccia, quelle mani, quelle dita, che di qua e di là gli facevano la gabbietta, di dietro alla sedia col bacile e l’asciugatoio. Scansandosi, ringraziando e sorridendo, sorridendo come si sorride quando più naturale sarebbe piangere, era scapolato fuori dalle case, debole e come dissanguato. In faccia doveva essere tutto un pallore: si sentiva come se gli avessero succhiato cogli occhi sino all’ultima goccia di sangue. Era certamente il suo rimorso di non avere accettato la lavatura di piedi, eppure gli era costato tanto, quel rifiuto, che gli pareva di averci dilapidato tutte le forze, tutto il sangue.

Di lontano, mentre lui ne usciva, aveva visto i soldati che entravano nel paese e subito si sedevano. Solo Montalbano andava avanti ancora un poco, forse pensava di resistere, ma poi si sceglieva una sedia anche lui, una figura nera di donna gli si piegava davanti e cominciava a sfasciargli i piedi. A due, tre chilometri, si vedeva il mare scintillante come un enorme, disteso ammasso di pietre scheggiate. Dal paese al mare, sembrava tutta spiaggia polverosa e scagliosa: un deserto senza voce né rumori. Fra le case, in silenzio, i soldati erano passati da sedia a sedia; pensava ai loro piedi, a quello di Boccadopa, che s’imbiancavano dopo tutte quelle lavature, quelle sfregature per voto, quelle sciacquature per baratto. Aveva sentito il sangue che tornava a circolargli nelle vene, a colorirgli la faccia: che gli pizzicava gli orecchi, che gli formicolava e bruciava sugli zigomi, come arrossisse.

Strada facendo, a quella prima, grossa avvisaglia femminota, se ne erano aggiunte altre, alcune a sola conferma: c’è ferribò? Nisba ferribò; e altre, ad aggravio: velieri, chiatte, caicchi, lance, barche in una parola, barche, almeno, se ne trovano? nisba barche. Nisbarche nisb’arche. In una parola: a mano se lo poteva fare, il trasbordo.

Quelle due femminelle, per esempio, che aveva incontrato nel Golfo di Sant’Eufemia, quando dal giardino nei paraggi di Praja a Mare a lì, aveva fatto ormai tutto il collo del piede calabrese: tornavano da Villa ad Amantea, a piedi, figurarsi, s’erano perdute di casa. Lì, era all’incirca in mezzo del Golfo: dopo un lunghissimo tratto di marina frastagliata di lingue di mare, con isolette, conche d’acqua e canneti, era stato tutto un andare sabbioso, tra marine e plaie, con saliscendi di dune alte e basse.

Le due femminelle stavano nascoste alla vista dietro un dorsale delle dune, una specie di vallatella, brillante di pietrebambine, assai vicino alla riva. In quella solitudine, si erano messe un poco in libertà e stando in sottoveste, mangiavano pane e olive nere. Quando se lo videro capitare davanti, che veniva rivariva, costeggiando la vallatella, erano rimaste col mangiare alla bocca, fissandolo mute. Anche quando disse bongiorno, continuarono a fissarlo, ferme e mute, non pensando nemmeno a ricoprirsi, afferrando e infilandosi i vestiti che erano stesi lì accanto, a braccia aperte, fermati con delle pietre contro il vento anche se non spirava alito, tutti e due di colore nerolutto.

Si vedeva che avevano lavato e quello che avevano lavato, era steso ad asciugare sulle pietrebambine: una camicia a lutto, bianca con bottoni neri, una muta di biancheria, maglia e mutande, calze nere, tutta roba da uomo, e poi parecchi fazzoletti da naso, bianchi bordati neri; e poi, c’era un grande fazzoletto rosso in cui forse era stata infagottata quella roba, e poi c’era una mappina ripiegata e dentro c’erano dei pezzi di pane biscottato, che doveva essere di prima della guerra, dei fichi secchi, e altre di quelle olive nere con cui accompagnavano il pane.

«Scusate» disse, pigliando un tono disinvolto. «Sapete se per Sicilia si passa?» E in così dire, fece qualche passo verso di loro, giusto per educazione, ma subito si era fermato, non capacitandosi di quello che stava succedendo.

Con sua grande sorpresa, le due femminelle si erano gettate in lagrime e gridi, l’una nelle braccia dell’altra, come per un dolore recente e rinnovato:

«Focu meu, focu meu» si lamentavano e lo guardavano.

Non sapendo che pensare, aveva fatto ancora la mossa di avvicinarsi e quelle allora, lasciando cadere pane e olive, afferrarono i loro vestiti e alzandosi, s’allontanarono di alcuni passi, sgomentate.

«Perdonate, se v’incomodai» disse a quel punto allargando le braccia e piegando le labbra.

Soprapensiero, s’allontanava da quelle due disgraziate, quando la madre lo aveva richiamato:

«A voi, aspettate, non ve ne andate» gli fece, e quando lui si girò, aggiunse: «Statevi là, che ora vi dico…».

«Che mi dite?» le domandò: ormai pensava solo a quel piccio che si gettavano, mai più a ferribò e barca.

«Aspettate che prima ci facciamo decenti le persone, madre e figlia.»

La madre la coprì e la figlia s’infilò il vestito, poi la figlia coprì la madre e questa s’infilò il suo. Allora tutto il bianco del collo, delle braccia e delle gambe scomparve sotto la stoffa nera e le due personelle, identiche, precise, sputate: tutte e due magre, sfilate, ossute, con le occhiaie di chi ha vegliato notti e notti per un malato e poi ha pianto il suo lutto, pigliarono un aspetto di funeraglia, come fossero la Morte in vacanza con sua figlia. Forse era quello che intendevano per farsi decenti le persone: pararsi di fuori, com’erano parate di dentro, e cioè a lutto.

Potevano essere, fra lui e le due femminelle, una trentina di metri, e la madre doveva gridare per farsi sentire; nel mezzo, c’era quella roba d’uomo che asciugava e come prima cosa, la madre, rovesciando la mano, indicandogli quei pezzi di biancheria come fossero pezzi d’un corpo umano sbranato da qualche belva, gli fece con accento catastrofico:

«Vedete quella camicia? Vedete quella muta di biancheria? E quelle calze? Quella è roba del mio unico figlio, focu meu».

«Del mio unico fratello, focu meu» la riecheggiò la figlia.

Sette giorni addietro, secondo quanto madre e figlia, a entrare e uscire, presero a dirgli, erano partite da Amantea per Cannitello dove c’era, e lui lo veniva a sapere in quel momento, lo sbarcombarco degli zatteroni ’nglesi che facevano vaeviene con Torre Faro in Sicilia. A piedi, due femminelle sole, si erano partite per portare a figlio e fratello una muta di biancheria, una camicia, qualche calza.

«Si trova, per sua disgrazia, incarcerato?» domandò, sentendo questo.

«Peju, peju, peju assai» rispose lei. «Murato, murato vivo, si trova là, in faccia al mare e alla Sicilia, focu meu.»

«Capiste?» aggiunse di suo la figlia, avanzandosi accanto alla madre, appena appena con la punta del piede e con la mano, con la stessa mossa di un pupo dell’Opera quando piglia parola: «Pare che si murò: sta là, sopra le rocce di Cannitello, guarda la Sicilia morta e non si muove. Nemmeno per lagrime di madre e sorella si muove, focu meu».

«Pare che gli scese alle piante dei piedi quel pensiero fisso» riprese la madre. «Pare che lo radicò dentro quelle rocce, focu meu.»

«Capiste?» fece ancora la figlia.

Ma era una parola capire. Stava murato là, dicevano, ma in che senso murato: murato, proprio murato?

«Ma che fa là, scusate» domandò. «Questo, se vi devo dire, ancora non lo capii.»

La madre si mise una mano alla bocca, si fece gli occhi di cane bastonato e li girò di lato sulla figlia, le fece invito di parola, ma supplichevole supplichevole. La figlia pigliò scena e disse:

«Che fa là? E che deve fare? Si consuma gli occhi a guardare per Sicilia».

«Ma aveva forse qualche affare là in Sicilia, qualche affare che per causa della guerra dovette lasciare in sospeso?»

Lui, era alla madre che si rivolgeva, gli pareva doveroso; se poi giocava alla passatella con la figlia facendole invito di parola, questo riguardava lei:

«E quale affare?» fece infatti la figlia salendo di scena. «L’unico affare era quello, la guerra, e quello, affare di soldati era, non gli competeva a lui.»

«Sì» fece la madre. «Perché mio figlio, dovete sapere, è offeso a una gamba e quando passò la visita, gli vedettero la zopperìa e non se lo pigliarono per soldato. Eppure, vi pare che è offeso molto? La gamba, sarà questione che è più corta dell’altra, un dito e forse nemmeno.»

«Cadde da un’olivara e si spezzò l’anca» aggiunse la figlia, senza invito, questa volta. Subito però, lasciò lui e parlò con sua madre:

«Quanti anni poteva avere Sasà quando ebbe la disgrazia? Tredici, quattordici anni? Me lo ricordo come fosse ieri, era di luglio e Sasà, tutto bello parato a preticchio, col cappello largo, tondotondo, e le nappine, la veste nera abbottonata da sotto a sopra, e le scarpe di coppale lucidelucide, venne dal seminario a passare le vacanze. Venne e la prima cosa che fece, come se fosse venuto con quel pensiero…»

«La fatalità che lo chiamava» commentariò la madre quasi per sé.

«…fu di salirsene sopra a quella olivara per pigliare un nido di passeri. Quando però fu lassòpra in cima, s’imbrogliò con la veste e sbattette di lassòpra a terra come una pera sfatta. Mi ricordo che quando gli dicemmo: e a voi chi vi portò sopra all’olivara a pigliare nidi, a voi, don Sasà, voi, che non vi divertiste mai coi nidi, ora, giusto ora che siete previtello fate questo peccato di levarle i figli alla madre? Don Sasà fra le lagrime: fu il diavolo tentatore, disse, non gli seppi resistere…»

«Che grande disgrazia fu» commentariò ancora la madre. «Fu la grande disgrazia della sua e della nostra vita. Ci sdiregnammo le olivare passando d’un medico all’altro, specialisti e operazioni che non si sa quante furono, e la scianca non gliela levò nessuno. Non ci vedemmo più lustro per causa di quella gamba. Ci restarono quei quattro piedi d’olivare, giusto per non dovercene andare a giornata a raccogliergli le olive agli altri…»

Tanto per cambiare musica e non fare la parte di chi se ne stava zitto per stare a sentire i loro guai, disse:

«Scusatemi, se non volendo, vi risuscitai sti tristi ricordi. Però, per la verità, io, parlando d’affari, v’intendevo dire se per caso non aveva spedito in Sicilia qualche merce, qualche partita di essenze di gelsomini o bergamotto, per esempio, e questa merce, lui non sapeva più che fine aveva fatto, con la guerra che si traslocò in continente, e per questo lui freme per passare nell’isola…».

Ma che parlava a fare? Lo guardavano con l’aria di pensare: parla, parla, ma se ti credi di farci dire perché e percome Sasà s’impazzisce per trasbordarsi in Sicilia, ti sbagli di grosso. La madre girava gli occhi di babbannacchia dalla figlia a lui, quasi si aspettasse una nuova domanda da lui e la risposta che gli avrebbe dato la figlia. Ma che domandava a fare? che giocavano forse a indovinindovinaglia? Solo non capiva perché la madre lo aveva richiamato, dicendogli: venite, che tutto vi dico. Tutto di che? Che non c’era modo di trasbordare, a questo c’era arrivato: se non trasbordava quello che ci smaniava, c’impazziva… Ma per il resto, tutto di che? Di niente?

«Voi, signor mio, mi sbaglio o siete nativo di Sicilia» fece la madre ripigliando parola come fossero tornati al punto di partenza.

«Sì, nativo di Sicilia, d’un posto quasi visavì con Scilla.»

«Allora, per trasbordarvi lì vi tocca scendere a Cannitello, eh? E allora, questo Sasà che vi dicemmo, Sasà Liconti, figlio e fratello nostro, sicuramente lo vedete, e vi farete un concetto cogli occhi vostri di com’è ridotto: un pezzentiere, un domandelemosina…»

«Un Sasà Liconti, che fu sempre un figurino di Parigi…» fece la figlia che ora, di continuo, salì e cadde di scena accanto e dietro alla madre.

«Per arruffianarsi, sperando che un giorno si commovono e lo trasbordano, gli fa i servizi agl’inglesi: gli spacca la legna, gli piglia l’acqua, gli sbarazza le macerie, e poi aiuta in cucina, gli lava i piatti…»

«Focu focu, un Sasà Liconti che fa lavori di caserma e bassoporto, un Sasà Liconti che non sollevò mai un filo di paglia. Oltre che forchetta e coltello, libro o penna, che sforzi fece mai, che ebbe a pigliare in mano?»

«E la prova più loquente da dire a questo proposito, ve lo scordate, figlia sennata?» le fece la madre, fermandola mentre si ritirava nella sua ombra, mostrandole contempo la mano destra col mignolo alzato.

«Ah, sì, sì, l’unghia del dito mignolo… Fece una specie di voto, almeno questo fu quello che si capì. Si dovette dire: st’unghia me la farò crescere sinché non finisce la guerra. Gli diventò lunga come un becco di beccaccia, così lunga che si poteva grattare l’orecchio senza nemmeno alzare la mano, anzi qualcuno di questi che vanno per mare disse addirittura che l’aveva più lunga di quella del dito mignolo, destro e sinistro, di certi ricconi della lontana Cina che vengono intesi Mandarini forse perché, se sono ricconi, lo devono alle proprietà di giardini di mandarini…»

Quei Mandarini, pure lui li aveva sentiti dire, però che stilassero d’abitudine l’unghia lunga del mignolo destro e sinistro, questo non lo sapeva. L’Apone allora, si poteva apparigliare benissimo a quei Mandarini, dato che avevano molto di eccentrico in comune, avendo smodatezza di soldi e smodatezza comune, avendo soldi e unghia. Apone era un riattere grosso, sia di persona e sia d’importanza, e infatti lo intendevano apone in quanto era quello che mangiava soldi più di tutti, senza muovere un dito lui, perché c’erano gli altri, i riatteri di bassaforza, che travagliavano, volenti o nolenti, per lui. Apone, tuttalpiù, muoveva la famosa unghia del dito mignolo sinistro, perché si serviva di quella per alzargli le branchie al pesce che gli puzzava alla vista, per appurare se sotto avevano fresco o stantivo il rosso di sangue. Apone, i soldi non sapeva più dove metterli quando, verso il ventinovetrenta, lui se lo ricordava in aria in aria, gli avevano fatto la festa, non s’era potuto sapere chi, gente però che doveva bazzicarlo, perché infatti gli avevano tagliato tutte e due le unghie dei mignoli, e per sfregio, una gliela misero in bocca e gli spuntava come l’osso dello spada, l’altra, gli fecero un buco nei pantaloni e gliela infilarono allo sbocco di bocca, al culo ovverossia.

Per questo non gli riusciva nuova quella stravaganteria dell’unghia lunga, però, se capiva quei Mandarini, e di più ancora capiva Apone, non capiva invece questo Sasà che per un capello non si era indirizzato a vescovo e gli veniva quello sghiribizzo di farsi crescere l’unghia del mignolo. Possibile che gli era venuto in mente da solo? O gliene aveva parlato qualcuno? Ma forse gli avevano insegnato pure quello in seminario, i vescovi, forse la stilavano pure loro l’unghia del mignolo lunga spigata, chi lo poteva sapere?

Madre e figlia intanto, andavano avanti: una volta tu, una volta io, a contargli le pene del lino che aveva passato quel loro Guerrino detto il Meschino, con un dire che aveva qualcosa del tribolo che le femminote gli gettavano sopra ai ferribò persi:

«Ora gl’inglesi gliela dànno qualche restatina di cucina, ma prima campò con qualche ficodindia selvaggio, qualche Carrubba e qualche favetta col verme…».

«E ghiande no? Pure ghiande mangiò. Un Sasà Liconti che mangia ghiande, lui che se poteva, quando stava al seminario, l’ostia della Comunione, sempre e solo quella si sarebbe mangiata, invece di pasta e pane, perché solo l’ostia non gli faceva indigesto, tanto delicato era…»

«E si sdegettò, ’maro figlio, perse ogni ritegno e pudore, non ci tiene nemmeno a salvare la faccia oramai. Lo vedemmo là, sopra la marina di Cannitello, fra tutta quella gente sinistrata, che sta come tante anime di dannati alla riva di mare, lo vedemmo come se la intende con scagnozzari, intrallazzisti, giocatori di carte, ciarlatani, e fallattutti…»

«E malefemmine, femminazze pittate, mascolare…»

«E lo sentimmo, là, con quella feccia là, parlare ed essere parlato con lingua sporca, con tali sboccataggini di cose, che io mi dovetti allontanare per non fargliele sentire a questa figlia mia…»

«Un Sasà Liconti che parla ed è parlato sboccato, uno come lui che studiava per seminarista nel Seminario di Paola e dopo qualche anno non parlava più proprio per niente l’italiano, e con la bocca ancora di latte parlava sempre sempre in latino, quasi ci faceva impressione a sentirlo, dato che pareva preciso un angelo. Un Sasà Liconti che si fece la faccia di suola, lui che in Seminario la parte dell’Arcangelo Gabriele che scendeva dal cielo per dire a Giuseppe: piglia madre e bambino e vattene in Egitto, la faceva che pareva proprio l’Arcangelo Gabriele in carne e ossa e in rossore di faccia. Un Sasà Liconti che ora non si scandalizza più di niente, lui che sino ai diciottanni, e a st’età, a voglia da quanto tempo era uscito di Seminario, arrossiva che nemmeno io, una signorina, se sentiva parlare qualche giovanotto pocopoco sconvenientemente. Un Sasà Liconti, per farla breve, che dalle stelle se ne scese alle stalle, lui che per un capello non pigliò la carriera di vescovo per quella gamba che gli zoppiò, che non gli faceva niente se studiava per prete, perché un prete può zoppiate e la gente non se n’accorge nemmeno, ma gli fece, gli fece quello che gli fece, dato che studiava per vescovo, perché il vescovo sfigura se non è fatto bell’e perfetto…»

«Ma è inutile parlarvi, a Cannitello lo vedete cogli occhi vostri come si diventò un santolazzaro e un debosciato. E se non lo vedete, guardando fra quelli che stanno all’imbarcarizzo, spiate e chiunque ve lo sa indicare, dato che è conosciuto come il pezzo da due soldi e per tutto un insieme di cose, diventò la favola d’inglesi, siciliani e calabresi…»

«La favola? Ma’, ma’, dite, dite che se lo pigliano a sfottò, e a sfottò malo, maligno, e gli gettano la baia di continuo, dite, dite che gli dà spettacolo senza nemmeno passare col piattino…»

«È tutto un insieme di cose…» fece la madre, come per tacitarla, con tono fatalistico. «Tutto un insieme di cose, di ’ventualità della vita…»

Tutto un insieme di cose, che in parte forse avevano detto, madre e figlia, e in parte forse non avevano intenzione di dirgli, la madre almeno, perché la figlia una mezza intenzione l’aveva:

«Questo insieme di cose, c’è da dire…».

Guardava la madre, come per ispirarsi, se doveva farsi avanti di persona e di parola, oppure ritirarsi in buon ordine, lei e la sua intenzione. Infatti, se ne calò tutta, tornando a rimmignonirsi nell’ombra della madre che faceva la mula sorda e senza tenere in alcunissimo conto quella mezza intenzione che aveva la figlia di quagliare un poco di più riguardo alle causanti che avevano spinto e tenevano a Cannitello il loro Sasà, rincalcava più fitto il coperchio che aveva messo sopra a quell’insieme di cose e restando sempre orlo orlo al superfluo per l’essenziale, insisteva col dire:

«Inutile parlare. Voi stesso lo potete vedere, in pizzo alle rocce di Cannitello o bordobordo alla marina, solo e ridotto come un mendico fra la gente che sbarca ’mbarca, a farsi tossico di vedere i barconi ’nglesi che vanno e vengono per le due sponde di mare… Passano merci e passano viaggiatori, passa però quel raro siciliano e solo siciliano, che ricevette disinfezione e lasciapassare dell’autorità ’nglese, che per lo Stretto, non so se lo sapete, diventò voce governativa. E che vi devo dire di più? E non ardì di presentarsi per il lasciapassare? Eccome no, sprudentissimo: e non si spacciò per siciliano?».

La figlia tornò di scena, affiancandosi alla madre col dire:

«E quelli, ’maro Sasà, il mare cogli zoccoli glielo fecero passare, per quante sfottiture e lisci e bussi che gli fecero».

La madre cennò con occhi e fronte che la figlia le aveva fatto piacere dicendo la sua, così, giustappunto, e poi continuò:

«All’ufficio, le autorità ’nglesi gli dissero: dite ciciro, per sprovarlo se era effettivamente quanto dichiarava, cioè a dire siciliano. Voi» fece qui la madre, interrompendosi, «sentiste mai dire di questo trucco infallibile di fare dire ciciro per appurare se uno è o non è siciliano?».

«Sì, sì, mi pare, a scuola…» le rispose. Però, voleva dirle: lo sentii dire all’incontrario, nel senso che l’inventarono i palermitani per sfrancesare i francesi che li avevano disonorati e cioè, con la spada alla gola gli facevano masticare il ciciro siciliano, li sventavano per forestieri e issofatto li ammazzavano.

«A scuola, eh?» ripeté la figlia masticando e guardando la madre come ci fosse un sottinteso fra di loro.

Ma veniva il più bello e la madre era tutta presa dal trucco del ciciro come se qualcuno glielo raccontasse a lei:

«Dici ciciro, gli dicono, e lui dice ciciro. E quelli: no, gli dicono, sisiro, si dice. Tu siciliano? Tu nix siciliano. Tu francise. Ciciro francise, tu francise. Sisiro, sisiro, si dice. Sasà che fa? Ride e s’azzarda di dire: la guerra, forse, la ridusse a babele la Sicilia? Un tale franciaspagna faceste a cannonate, eccellentissimi…»

«Focu focu, faceva il lepido, uno ignaro di mondo come lui…» commentariò la figlia scandalizzata.

«E quelli si tramutano all’istante in tanti diavoli scatenati. E l’imminacciano, passandosi la mano in taglio alla gola come gl’intendessero dire: ti scippiamo la testa dal collo. Gli gridano da fargli venire i vermi, poi se n’escono tutti in sorrisi, gli dànno manate in confidenza nelle spalle e poi lo mandano in un certo luogo baraccato che fecero in mezzo alle macerie del porto. E lì lo mettono a nudo e lo fanno entrare e uscire da una baracca all’altra, dai bollori ai geli, fra fumiggini e vapori e spruzzi di medicinali disinfettanti: zolfo in polvere? lisoformio? creolina? cose terribili così, cose che lo fanno vomitare e gli cardano e bruscano la pelle. Qui ti sani, gli dicono, se sei appestato. Non è che vuoi portare in Sicilia un contagio, il tifo petecchiale, putacaso? Figurarsi: quello per trasbordarsi, la pelle in sangue si faceva levare senza dire ahi. E difatti, lo ridussero più morto che vivo in quelle baracche. Poi lo riportano da quelli del ciciro e di nuovo: dici ciciro, gli dicono. Che risponde questa volta lui, innocente figlio? Sisiro, risponde lui. E quelli: no, ciciro si dice, gli dicono. Tu siciliano? Vorrai dire francise. Capiste? Il figlio si vedeva pigliato dai turchi. Ma come? si diceva. Mi cambiano le carte in tavola? Prima sisiro, ora ciciro, un volta lo vogliono cotto, un’altra volta lo vogliono crudo. Questo è sfottò, si dice. Questi si bagnano il savoiardo nelle lagrime mie, gli piace il biscotto spugnato nel pianto di questo disgraziato chiamato Sasà Liconti. Allora, sempre stato agnello, e agnello di quelli da sacrificio, non ci vedette più dagli occhi, inselvaggì e col residuo di forze che aveva, si gettò come una furia alla gola del primo che gli capitò: ciciro, sisiro, ciciro, faceva tempestandolo. E così gl’inglesi non ci scherzarono più, lo pigliarono e lo chiusero in un posto che loro chiamano calabuscio e che poi sarebbe il carcere…»

«E noi che ne sapevamo, fratello mio, di queste sue peripezie di patire?» fece la figlia, avanzando con piglio sconsolato accanto alla madre come fosse Angelica all’Opera, un’Angelica, liscia e secca come un’aliccia, che non faceva impazzire nessuno d’amore per lei, tutta presa dal pensiero di suo fratello Medoro: questa qui, non sapeva, ma quella, anzi, ne era presa sin troppo, al punto che, se a Messina non ci malignavano tanto, i pupari, e li facevano passare per fratello e sorella, a Catania e a Palermo, così si diceva, visto che erano così attaccati e che Angelica spasimava più per quel Medoro che per il valoroso Orlando, c’era chi li faceva passare per ziti, chi per moglie e marito e chi per amanti.

La madre consentì col capo, sempre guardando lui, e continuò dal dire detto dalla figlia:

«Niente di niente: sparì di casa non appena la guerra si trasbordò in continente dalla Sicilia e non ne seppimo più né vecchia né nuova. Ad Amantea, ci arrivò la notizia portataci da certi cosiddetti intrallazzisti, assetati di olioliva. Un certo giovane, questi qua ci vengono a dire, un certo giovane vi diciamo, ma per la verità la gioventù non si può dire che gli pare in pieno o anche solo che gli traspare alla figura, sto certo o incerto giovane, fatto così e così, tanto per darvene qualche segno a segnale di riconoscimento, posto che si proclama vostro figlio, vi manda saluti e v’assicura del suo benestare. Dove l’incontraste? gli domando a questi intrallazzisti. Per dirvi la verità, mi rispondono quelli, lo vedemmo seduto sopra le rocce della marina di Cannitello; di dietro, con la testa chinata in avanti, ci parve sulle prime che pescasse e per questo ci avvicinammo. Invece, stava a fare niente di niente, ovverossia si specchiava nell’acqua di sotto, fisso fisso, come quelli che aspettano di vedere un giorno intrasparire a galla nello Stretto il miraggio della Fata Morgana…».

«E in effetti, che faceva e che fa?» disse la figlia, pigliando piede e parola. «Aspetta un miraggio che non gli comparirà mai. Infelice fratello mio, la barba gli diventerà bianca, si farà lunga e gli scenderà dalle rocce sino a mare.»

«E se questo dev’essere il suo destino…» fece la madre guardando la figlia come la indettasse. «Se deve stare là…»

«Se deve stare là, quel fratello mio» completò la figlia, «si può lasciarlo forse come un pezzellaro? Se deve stare là, in vista a tutti, che concetto si faranno della famiglia Liconti di Amantea, amici e conoscenti, vedendolo tanto miserrimo e degradato nella persona? Madre e sorella, che sono, diranno, delle lordone? E di me, ancora signorina, che diranno: immaginiamoci come tratterà il marito, quella, quando si marita. Perciò…»

«Perciò, per non sfigurare all’occhio sociale» ripigliò la madre sospirando, «facemmo un fagotto di roba sua e partimmo per Cannitello. A Cannitello trovammo che la notizia rispondeva a verità verissima. Là stava, seduto sulla sponda della marina di Cannitello, seduto giusto giusto accanto all’attracco di tavole di legno che gettarono gl’inglesi, seduto là a mangiarsi cogli occhi lo zatterone che arrivava e partiva: seduto là, in faccia a mare e Sicilia, che aspettava il miraggio. Sì, là stava, là sta: uno scempio d’uomo, se lo vedete, e lo dovevate conoscere prima, per farvene un’idea. Che vi devo dire? Un individuo lazzariato, lazzariato peggio che se fosse tornato dalla guerra, patito d’ogni stento e battaglia, un individuo, per giunta, assoggettato volontario a quei marinai là, un pezzentiere, un domandelemosina che aspetta che gl’inglesi gli fanno la carità di trasbordarlo in Sicilia. Stava là, sta là, ’maro figlio: si partì juvenello per Paradiso e per quella scianca fece tutta una caduta sino all’Inferno, e l’Inferno, si faccia conto, è quell’isola maceriata e persa, la Sicilia, e lui sta là, davanti alle porte dell’Inferno, gettato in ginocchio, lui, un quasi vescovo, e si venderebbe l’anima per avere entrata in quell’Inferno. E chi se lo poteva mai immaginare che a Sasà Liconti gli veniva questa gran fissazione di Sicilia, Sicilia e ancora Sicilia?» Stette un poco come a riflettere su questo, poi rovesciò le mani, sospirò a lungo e concluse: «Mah, sono le umane fatalità, le ’ventualità della vita. È volere divino: e noi, fango e polvere, ci possiamo opporre forse al volere divino?».

Sfiatò ancora dal naso dietro queste parole a cantilena e si capì che per lei quello che c’era da dire, era stato detto e altro, lei, non aveva più fiato per dirlo: quello, per lei, era a chiusura e commentario di tutto, ci metteva un punto, in poche parole, alla storia di Sasà Liconti, ci metteva una pietra sopra al perché, percome s’impazziva per passare in Sicilia.

Ma strabilio di cosa, la figlia fu di contrario avviso: strabilio per lui che l’aveva vista tuttuna con sua madre, come quando uno spicchio d’arancia ha il figlio, uno spicchietto incorporato, parte dentro e parte fuori, ma strabilio massime per la madre che era lo spicchio.

La figlia, di punto in bianco, si calò la visiera, o se l’alzò, considerato che solo ora usciva al naturale, e chiamò la madre in campo aperto, visavì. Si poteva giurarci che era per tutto il viaggio, da giorni e notti prima, o anche da mesi, da anni prima, che pensava di affrontare la madre in un dichiaramento, però senza mai trovare il coraggio di farlo sinché stava con lei da sola a sola. Presente lui, un estraneo, si era finalmente decisa. Oppure, a farla decidere, fu il piantolino che la pigliò in quel momento.

Si teneva le labbra fra i denti e ancora non piangeva, ma quando la madre occhiò verso di lei con la coda dell’occhio, una lagrima le spuntò issofatto dagli occhi, lei però, subito, la staccò con l’indice dal ciglio e la sfregò via prima che le sgocciolasse sulla faccia.

La madre si portò la mano alla bocca, pigliando quell’aria di babbannacchia che stilava quando qualcosa le riusciva scabroso da capire, o da fare o da dire, o voleva darlo a intendere:

«Che vi successe, figlia sennata?» le domandò. «Dissi forse, non volendo, ’mara me, qualcosa che vi ferì?»

«Fu quello che non diceste che mi ferì» fece la figlia, col pianto che rinforzava e lei non ce la faceva più a sfregarsi via dal ciglio le lagrime che ora le sgorgavano a getto continuo e le rigavano la faccia. «Fu quello che non dite: ’mara ma’.»

E siccome la madre faceva sempre più a non capire, la figlia per prima cosa si levò da laddiètro, dallato a sua madre: come le uscisse dall’ombra, questo significato sembrò dare alla cosa, piazzandosi qualche passo più in là, di fronte alla madre: e stringendosi nelle braccia come vi si rinserrasse, con la faccia diluviata dalle lagrime, con la voce spezzata dai singulti, le gridò:

«La fotografia, ma’, la fotografia. La fotografia che Sasà mostra ai siciliani che s’imbarcano e sbarcano, là, sulla spiaggia di Cannitello, la fotografia che di quanto passò di mano in mano, di quanto fu mostrata e vista, si consumò e invecchiò persino, la fotografia dove c’è una certa persona fotografata, per la quale persona lui, Sasà, gli spia a tutti se la conoscono, se l’incontrarono mai, se per caso sanno se restò viva o morta nello sterminio di guerra in Sicilia, la fotografia di questa persona che a furia di essere guardata da tanti e tanti, pare quasi che si dovette consumare e invecchiare pure lei in carne e ossa, e pare che morì antica lassòpra alla fotografia. Così tanti, così tanti la vedettero quella fotografia, la vedettero cani e porci, quella fotografia e quella persona, ma io no, io no, io sola no…».

«Fotografia? Persona in fotografia?» fece la madre col massimo del suo tono ignaro, innocente, come di figlioletta ancora non scandaliata dalla vita. «Questa, all’orecchio mio, è la novità delle novità.»

La figlia restò per un secondo allampata dalla sfacciataggine di sua madre, le si seccò di colpo il pianto e negli occhi le passò come un’ombra di dubbio. Poi però, senza più l’accoramento di prima, le rivolse la parola calma calma, assai più di prima persuasa e sicura, di quello che diceva, eppure con un che di disperatamente disincantato e rassegnato nella voce:

«Ma’, ma’, ma è mai possibile, è mai, mai possibile che ancora, ancora e ancora, al punto in cui siamo, vi pretendete di pararvi dal sole con la rete? Con Sasà che si gettò allo sbaraglio e sta là esposto al pubblico sopra la spiaggia di Cannitello, e fa la tragedia e la farsa e lo vedono siciliani e calabresi, lo vedono intrallazzisti d’olioliva, lo vedono intrallazzisti di frumento e di sigarette e la voce cammina, si sparge, non ci manca molto e lo saprà dio e tutto il mondo quello che gli capitò a Sasà Liconti di Amantea, e con tutto questo, voi, vi pretendete di nascondervi sinanche con vostra figlia, vi pretendete, vi pretendete ancora di pararvi dal sole con la rete?».

La madre, a un certo punto, aveva cominciato a fare soprasotto col capo, come se cercasse di colpirsi il petto con la punta del mento, e quando la figlia finì di dire, le levò gli occhi di sopra, si girò di tre quarti all’indietro e prima curvandosi, poi mettendosi sopra un ginocchio o sopra tutti e due, s’intrafficò tutta, con la biancheria stesa ad asciugare. Ma s’era appena curvata che la figlia, esasperata dal suo gesto d’indifferenza, le venne sopra, scattosa e implorante, e come se le parole le uscissero fuori dagli occhi più che dalla bocca, talmente parlava a denti stretti, ricordandosi forse che c’era un estraneo, le disse:

«Parliamo col vero, ma’, ma’ ’mara, parliamo col vero, parliamo col vero. Ma’, ma’, ’mara ma’, solo col vero, solo se ne parliamo col vero, dalla vergogna ci può venire onoranza. Capiste? Col vero, col vero…».

A questo punto poteva più stargli davanti? poteva mai essere così indelicato e facciatosta? Doveva lasciarle sole, libere di presenze ’stranee, padrone di apparolarsi come volevano sulle loro vergogne, senza obbligarle ad aggiungere rossore a rossore: s’allontanò perciò sino alla sponda di mare e là si abbassò sui calcagni, facendo vedere che si sciacquava le mani, con la convinzione però che anche queste due femminelle, come le femminote, a un certo punto del loro incotturiamento di pensieri, non s’accorgevano più se c’erano ’stranei a sentirle, ovverossia ogni ’stranea cosa o persona si cancellava dalla loro mente.

Occhìando all’indietro, vedeva la madre, ora seduta un poco di traverso, ora a quattro piedi, che s’aggirava in mezzo al bucato, pigliando questo e quel pezzo della roba di suo figlio, stringendolo nel pugno, tenendoselo a lungo spiegato vicinissimo davanti agli occhi, e poi, lasciando quello e pigliandone un altro, muovendosi lenta lenta a quattro zampe, col capo sotto: come una canazza affamata, pareva cercare fra i resti di suo figlio, fiutando un pezzo, un altro, se alle ossa era rimasto attaccato qualche sfilaccio di carne sottile come un filo di cotone, che lei potesse strappare coi denti, ma cercava, fiutava e tutto quello che trovava erano lembi di pelle che alzava e guardava in trasparenza.

Fece questo, si comportò così, per tutto il tempo che la figlia le parlò addosso, seguendola curva curva, storcendosi con la bocca sopra le sue spalle, sul collo, fra i capelli e di lontano, dato che, non sentendosi le parole, non si capiva che le parlava, era come se la figlia facesse di continuo per azzannarla e la madre non lo sospettasse nemmeno.

Nella vallatella attorniata dalle dune, la voce della figlia, senza mai fermarsi, mandava un ronzio di sillabe finofino e confuso che era una pena, un pissipissi che arrivava come un filo di vento tormentoso, un vento fatto a gomitolo ingarbugliato, che appenava, sfondava lo stomaco di languidezza. Le sillabe, ora le fischiavano fra i denti e ora si soffocavano fra lingua e palato; oppure, si sentiva come un risucchio di saliva, quasi che certe parole, si pentisse all’ultimo momento e se le ringoiasse.

La madre non le dava né risposta né segno alcuno che la stava a sentire. Si muoveva in mezzo al bucato, fra rena e pietrebambine, sopra mani e ginocchi, con la testa sotto, allungandosi, accorciandosi, gonfiandosi, sgonfiandosi, ora pigliava apparenza di cagna o di rospo e ora di strana e nera animala senza testa, sorda, muta e cieca: era come una macchia ondulosa della sabbia, un gonfiore delle dune, abortito nel mezzo della vallatella, ed era come se la figlia ci fiatasse contro e squietasse quel dorsetto di sabbia nera, ma neanche quella era opera della figlia, anche quella era un’illusione combinata della vista e dell’udito.

Il suono della voce di quella femminella che parlava e parlava sopra sua madre, sorda della sordità sorda di chi non vuole sentire, gli pareva quello di un grecalello coi denti ancora di latte che faceva mulinelli e scavava e rivoltava, come e quanto può un grecalello, vento ancora all’erba, in un punto delle dune dove la sabbia però, franando di continuo di continuo, riempiva, e riempiva ogni volta sempre più di prima, e ogni volta il grecalello restava come soffocato, strozzato fra le spire degli infiniti granelli, e al disopra del vento, ogni volta, tornando ogni volta antico all’orecchio, il deserto sabbioso delle dune ripigliava ad allisciare il suo silenzio.

Non erano passati più di cinque minuti e occhìando ancora una volta, vide che la madre si era rialzata: con una mano teneva la camicia bianca coi bottoni neri e con l’altra si spolverava davanti. In quello stesso momento, la figlia si dette un’appuntata al tuppo dei capelli e subito andò a pigliare la camicia di mano a sua madre, stirò forte per i pizzi il colletto, poi pigliò la camicia per le spalline e spiegata la sbatté contr’aria parecchie volte, ogni volta facendola schioccare, poi la piegò, se la mise sotto l’ascella, s’accostò a sua madre e guardando dove guardava lei, le dette pure al suo tuppo di capelli una riappuntata; poi s’appoggiò, leggera leggera, come per simbolo, col gomito alla spalla di lei; insieme, strettestrette, guardarono verso di lui come fossero una sola figura e due teste.

Le ritrovò che avevano ripigliato pane e olive e all’impiedi, vicino al tovaglione con la roba da mangiare, come aspettassero lui.

Erano, in tutto e per tutto, come quando le aveva viste arrivando davanti alla vallatella, solo che ora la figlia aveva la faccia sgombra e intenerita, con qualche sbavatura di lagrime sotto gli occhi, del cielo quando appena appena ha piovuto; la madre invece, in quei cinque minuti, si era fatta la faccia rimmignonita e rugosa come il pezzo da un soldo, consumato e sfregiato per il troppo giocarci alla meglio basola.

Le due femminelle stavano ora nuovamente con le loro figure meschine, a madre e figlia: un corpo con la sua ombra.

Farà sempre così, si diceva lui guardando la figlia, farà un poco o molto di schiuma e poi si ritirerà come la ninfa. Sua madre: sfògati, sfògati, dirà. Le dà corda per un poco e poi le ripiglia quella e quella: non gliene fa accorgere e per giunta la lascia contenta e gabbata.

Guardava la madre e si diceva: quella una babbannacchia? quella, il mondo, lo rivolta di sotto e di sopra, gli dà la forma dei pensieri suoi e il mondo è quello per lei: è come la tasca del suo fantale dove tiene per giornate sane sane la mano, coi suoi pensieri strettistretti in pugno.

Che fece, per levargli dagli occhi e dalla mente quella fotografia alla figlia e a lui, o almeno, questo a lui gli sembrò? Cambiò di sana pianta argomento, scena: l’invitò a mangiare un boccone con loro. L’idea sua, forse, doveva essere che così gli dava lo zìttiti, perché se avevano in bocca il boccone di pane e olive, non potevano di conseguenza avere la parola per domandarle, la figlia o lui, ancora di quella fotografia e della persona sopra la fotografia.

«Accettate un boccone di pane» l’invitò la madre. «Venite, pigliate. Perdonate se non feci il dovere mio, prima. Vi sentirete fame, vi sentirete sete, venite, venite, mangiate, bevete…»

«Sì, sì, favorite, favorite» gli fece la figlia di rinforzo alla madre. «Queste olive, assaggiatele, sono olive delle olivare nostre.»

Le olive le ricordarono qualcosa e scoppiò a ridere, come le facessero il solletico, che non ne poteva più:

«Ma’, ma’» fece calmandosi. «Voi, Sasà, Sasà, ve lo ricordate voi, di quella volta che trovò sotto una certa olivara le olive infornate che gli avevo messo appositamente io lassòtto, la mattina che il preticchio ci veniva a casa in vacanza dal Seminario? Se ne mise una in bocca e io che gli spiavo in faccia da dietro un’altra olivara, vedevo come gli spuntava la meraviglia sentendo l’oliva che sapeva d’infornata. E poi lo vedetti che alzava gli occhi all’olivara e pareva guardare il cielo e domandargli al Signore se quello era miracolo suo. Io quasi mi facevo la pipì per quanto mi faceva riso vedere il previtello più confuso che persuaso. Nica, Nica, poi mi chiamò. Corri, corri a sentire st’olive che mi sembrano infornate. Corro, l’assaggio: infornate? Questa no. Questa sì, fa lui, assaggiandone un’altra. Assaggiala. L’assaggio: è vero, gli dico, pare che l’infornarono. E pure la prima che assaggiai, fa lui. Eh, si capisce, poi gli dico io. Eh, don Sasà bello, questo è un riguardo particolare che vi fa il Signore a voi. Ma lèvati, fa lui. Però, di nuovo alzò gli occhi all’alto: non lo capii se guardava l’olivara o guardava più sopra ancora dove si vedeva il cielo, fatto sta che, guardando guardando, si levò dalla testa il cappellone rotondo di previtello e se lo tenne sul petto. E a chi glielo fa questo segno di rispetto? mi domandavo io. All’olivara? al cielo? Ma da dove gli pare, al previtello, che gli caddero le olive infornate? E ridevo, ridevo dentro di me, spagnatissima però, perché voi ve l’immaginate? se don Sasà se ne scandaliava, m’inceneriva cogli occhi. Ah, quanto mi divertii col previtello quella volta. Ah quanto mi divertivo con Sasà una volta…»

«Ah, lepida, lepida» le fece sua madre. «Figurarsi se non t’inceneriva.»

Stettero un poco a sfogarsi il riso e poi:

«E favorite» gli fece di nuovo la figlia, «assaggiate una di st’olive infornate» aggiunse con un sorriso e sorrisero pure la madre e lui, pensando al previtello a faccia all’aria sotto l’olivara.

Doveva essere il mezzogiorno passato, il sole era nel pieno picco, e la fame non gli mancava:

«Tanto per gradire» disse, pigliando un pezzo di pane e un pugnetto d’olive.

Mangiarono all’impiedi tutti e tre e per un poco si sentì solo il rumore che facevano i denti a rompere il pane biscottato. La madre stentava coi suoi denti a sminuzzare il pane duro e allora la figlia spezzettò coi denti davanti, raccogliendolo nel palmo della mano, uno di quei pezzi di pane e così sbriciolato lo passò alla madre:

«Ah, lepida, lepida» le fece ancora la madre, come per dirle grazie.

Si sorridevano, si facevano le cerimonie. Era come se la figlia non avesse mai parlato di quella fotografia e d’una certa persona; si era martoriata tanto a dire a sua madre: parliamo col vero, parliamo col vero, e ora bastava vederla come s’era rimessa a poesia con sua madre, altro che vero e vero, ora c’era persino da non credere di avergliele sentite pronunciare, quelle parole, con quell’accoramento.

Quando la madre inghiottì l’ultimo boccone, bevve un sorso d’acqua dal fiasco e si spolverò le molliche, con questo ebbe come l’aria di dire: finì lo spettacolo, rivolto al pubblico, cioè a lui, a lui che ormai, per levarsi la curiosità, e un poco, almeno un poco, se doveva dire, gliene era venuta, aveva solamente quella fotografia, dove però non si vedeva nulla, anche se si poteva immaginare di vederci tutto come nelle fotografie che pigliarono troppa o troppo poca luce e per questo o vengono scurescure o bianchebianche come abbagliate: sicché la persona che stava sopra quella fotografia, lui poteva immaginarsela sia maschio che femmina, sia giovane che vecchia, sia viva che morta. Con quella fotografia gli avevano dato materia per smidollarsi nelle ore di cammino solingo: avevano cominciato ed erano andate avanti, no? a indovinindovinaglia e così, con quell’enimma di fotografia, concludevano in bellezza. E tanto per non essere da meno, e concludere pure lui in bellezza, o forse era più giusto dire sconcludere, e sconcludere tutt’altro che in bellezza, lui, come le aveva apostrofate all’arrivare riguardo a barca o non barca non potendo mai immaginare che col solo apostrofarle riguardo a barca, non barca, riguardo cioè a quel soggetto che doveva essere soggetto dell’altromondo per quelle due femminelle, tanto più al presente, che pareva diventato davvero quello, davvero vero soggetto dell’altromondo, davvero quello per tutti, andava a mettergli il dito dentro quella loro piaga ancora aperta, incappando così nel loro picciopiccio, all’andarsene, le apostrofava ancora nel parlare, ancora a quello stesso identico riguardo, anche se ora la barca non la nominò di nome ma di fatto:

«Perdonate se vi faccio una domanda, anche se arrivato a questo punto, io vi domando a voi ma già da me mi rispondo: ma allora, per passare in Sicilia, se ben capii, o Cannitello o Cannitello, o ’nglesi o ’nglesi?».

Avrebbe scommesso la testa che la madre gli rispondeva: essì, o Cannitello o Cannitello, o ’nglesi o ’nglesi, senza minimamente nominare suo figlio Sasà, perché, pensava lui, Sasà ormai ha quella fotografia, bella in mostra, nella mano, e ci mancherebbe che la figlia, appena appena tornata figlia sennata, ci gettasse di nuovo l’occhio della mente. La testa però la perdeva, se ce la scommetteva: la madre doveva sentirsi proprio sicura e di se stessa e della figlia, sicura che potevano tornare a parlare di Sasà e quella fotografia, anche se Sasà la teneva alta alta sopra le teste di quelli che sbarcavano o s’imbarcavano là sulla sponda di Cannitello, e anche chi non voleva, la poteva vedere, lei, la figlia non la vedeva, non esisteva più per lei, Sasà in mano non aveva niente, non mostrava niente. Non solo, ma lei doveva essere pure sicura che la figlia avrebbe risposto come prima a ogni suo invito di parola, pigliando scena come un pupo all’Opera, senza pericolo che s’alterasse più di tono o le saltasse più quel ticchio di parlare col vero. Il tono della figlia sarebbe stato, e fu, il tono suo, il tono del pianto col riso, che usò nel dare qualche altro cenno di suo figlio, un tono, quello, che forse non poteva dirsi nemmeno suo, scelto da lei, ma che era forse il tono stesso della vita, il tono che la vita le imponeva senza scelta.

«Sì, ma voi passate, voi» gli rispose. «Voi siete siciliano e trasbordate in Sicilia, la cosa è naturale: volete che gl’inglesi vi trovano da ridire? Forse che quelli vi fanno a voi il trucco del ciciro e sisiro? Di che vi potete spagnare, voi?»

Lo sapeva lui, di che. Quelli, se gli si presentava davanti un marinaio italiano, l’imbarcavano, su questo non c’era dubbio, ma l’imbarcavano fatto prigioniero, chissà per dove.

La figlia sussurrò qualcosa alla madre e questa le fece sì, sì, brava, brava, figlia sennata, e poi si rivolse ancora a lui, con due novità, per non dire sorprese, in una volta:

«Voi, se non v’incresce, voi potete farci un favore a noi e noi farvene uno a voi. E il favore sarebbe secondo l’idea di sta figlia mia che quando arrivate là a Cannitello, cercate d’un certo Sasà Liconti, parlategli e ditegli: verso Sant’Eufemia incontrai madre e sorella vostre, stanno bene, vi salutano e vi mandano a dire che ve le vedrete ricomparire davanti prima di quanto credete. E dopo questo, domandategli a lui, a nome nostro, se ne sentite il bisogno, come comportarvi o non comportarvi cogl’inglesi riguardo al trasbordo. Tanti gli domandano a lui riguardo alla disinfezione in quelle baracche, all’interrogatorio che fanno per darvi il lasciapassare, a tutto insomma. Di Sasà vi potete fidare, sentite a lui e trasbordate di sicuro. Eppoi, i marinai ’nglesi lo pigliarono a benvolere, sì: li vedemmo noi, con i nostri occhi, che gli gettano la cima quando tornano di Sicilia, perché sanno di fargli piacere, però vedemmo pure che gliela levano al ripartire perché, ci disse un fichidindiaro che sta lì al molo e ormai lo conosce mio figlio, più volte si gettò a mare attaccato alla cima, pensando di farsi trainare in Sicilia. Cogl’inglesi ci entrò in confidenza, ci presentò persino agl’inglesi, madre e figlia…».

«Per la verità, a me mi presentò con un suo disegno in testa…» fece la sorella. «Io lo capii, il fratello mio, qual’era la speranza sua: era che un certo marinaro, un pelorosso, s’invaghiva di sua sorella e con lui, facendo parentela, forse passava in Sicilia…»

«Ma a sta figlia il marinaro non le conveniva, pelorosso e per giunta straniero: dovevo comandarle al suo cuore? Figlio, allora gli dissi, stattene qua quanto vuoi, salvaguardati e quando vuoi o puoi, tornatene a casa, perché il maschio di casa tu sei e noi due femminelle sole, dopo che morì tuo padre. L’oliva è sopra l’albero e la macina nel palmento. Noi fra sette giorni torneremo a sentire se ti passò st’agonia. Ci portammo la camicia sporca, gli lasciammo la pulita. Però ci accorgemmo che il tempo non ci bastava ad arrivare ad Amantea e tornare a Villa in sette giorni. Anche perché sta figlia, mentre un’altra notte ci passava incuneate fra rena e rena, ebbe come un trasalimento: si sognò che il marinaro pelorosso salvava d’annegamento suo fratello. Ma’, mi disse, vorrei tornare a dargli un’altra occhiata al pelorosso, che in sogno si dimostrò tanto generoso con Sasà e tanto di buoni sentimenti. Così pensammo, a questo riparo di spiaggia, di farci un poco di bucato, asciugare e tornare da figlio e fratello. Per questo ci trovaste qua, un poco zingaresche. Vedete? Camicia, muta di biancheria, calze…»

«La casa, se vogliamo, è dove è il maschio» commentariò la figlia, assennandosi tutta.

Però, chi intendeva il maschio? Suo fratello Sasà o l’inglese pelorosso?

Se n’andò, che raccoglievano il bucato: camicia, muta di biancheria, calze. Ogni pezzo lo sbattevano contr’aria, lo stiravano nelle mani, lo ripiegavano, lo riponevano in quel grande fazzoletto rosso aperto sulla rena. Aveva ancora nell’orecchio le parole ammastriate della figlia: anche lì era il maschio, se vogliamo, anche lì era la casa. Questo, per figurarsele come raccoglievano quel bucato.

Era ancora per quelle dunedune santeufemiote e ripensando alle peripezie di quel Sasà, dove gli andava la mente? All’unghia del dito mignolo lunga quanto quella dei Mandarini cinesi. Se lo sarebbero mai immaginato le due femminelle che l’unghia lunga gli facesse più curiosità della fotografia e della persona sopra la fotografia? Quanto a questo, nemmeno lui: eppure era all’unghia piegata del dito mignolo che pensava, all’unghia come un becco di beccaccia, come la spadina d’osso dello spada, all’unghia che stilavano i ricconi cinesi e quell’Apone là; e pensava come l’avevano parato, Apone, per sfregio, quelli che gli avevano fatto la festa, un’unghia davanti e l’altra di dietro: e si domandava se Sasà Liconti l’aveva ancora la sua unghia a trofeo, o se l’aveva tagliata o se aveva fatto una mala fine con le basse fatiche, che faceva agl’inglesi… E qui, chissà perché, gli veniva di fare come una cabala maga: se l’unghia ce l’ha sempre, si diceva, la persona sulla fotografia è un maschio, se invece non ce l’ha più, è una femmina. Così, gira e gira, dall’unghia tornava pure lui a quella fotografia fantasima. Però, gli avrebbe fatto piacere vedere se quella cabala corrispondeva a realtà: solo per questo avrebbe potuto valere la pena di avventurarsi fra gl’inglesi a Cannitello e conoscere Sasà Liconti, o per essere più precisi, il mignolo della sua mano destra.

Prima: nisba ferribò, poi: nisba barche. A lui però, quell’avvisaglia di trasbordo scabroso non gli sonava catastrofica, insomma, patemi d’animo a lui non gliene dava. Certo, il mododidire che dice: ti spagni? devi forse passare il mare? per lui, non per fare il presuntuoso, non aveva quasi senso, specie se il mare che doveva passare e spagnarlo, era quello lì, lo scill’e cariddi. Un terribilio di mare, bene a sapersi, anzi di doppio mare, un franciaspagna di reme sotto e reme sopra, di bastardelli col pelo arruffato e tradimentosi: al punto che erano più bastimenti e velieri e barche che percosìdire gli navigavano sotto, lì, al duemari, che quelli che gli navigavano in superficie. Però a lui sullo scill’e cariddi l’occhio gli era diventato azzurro e viola, blu e rosso e di tutti i colori, per riflesso di sole e di sale, per opera di venti e di correnti, a furia di vedergli perdere e mettere il pelo, a furia d’allisciarglielo per il suo verso se mai l’ebbe un verso suo: ci aveva flanellato, come si può flanellare con una tigressa, lo conosceva piega per piega, magagna per magagna, quel mare tormentoso, quell’oceano anzi, oceano sotto mentite spoglie. Ne aveva ’sperienza e l’esperienza che ne aveva, era quella stessa della sua vita.

A buon bisogno, voleva dire, poteva farsela pure a nuoto, lui, la traversata. Intendeva dire con questo che era uno scherzo? No, nemmeno a dirlo: solo il famoso Colapesce la pigliava a passeggiata, e lui scompariva al paragone con Colapesce, ma a buon bisogno, anche se con la lingua fra i denti, poteva accimentarsi pure lui. Se non c’era remo, voleva dire, c’era sempre rema per uno come lui: poteva scegliere Jonio o Tirreno, rema montante o rema calante, rema morta o rema viva: e fare il morto nella viva o il vivo nella morta, e questo era senz’altro preferibile perché, mentre affidandosi alla viva, rischiava di sbattere fuorimano, nuotando nella morta, poteva calarsi a Scilla, per dire, e da lì dirigere, visavì o quasi con la rocca scillota, a Cariddi, cioè a casa sua, anche se questo significava bordeggiare per tutta la sua lunghezza, di cinque miglia all’incirca, la linea del duemari, di qua o di là, e questo gli sarebbe costato grande sconquasso di braccia e bracciate.

Per questo, se diceva che l’avvisaglia non gli sonava catastrofica, non era per dire una sblasata, era per dire del suo fare naturale. In conclusione, quell’altro mododidire che dice: fra il dire e il fare, c’è di mezzo il mare, nemmeno quello aveva senso per lui, considerato che questa volta, nel suo caso, il mare era il daffare e il daffare era maremare.

Poi, via facendo, aveva avuto altre informe sul trasbordo. Il curioso però, era stato che le nuove informe erano tutto un sentitodire in cui, al primo domandare: si passa? il rispondere era ancora: nisba; però, al secondo domandare: c’è barca? il rispondere immediato, a riesumo di tutto, era uno: femminota. Di sentito in sentito, femminota e barca pareva che si richiamassero come mare con sale.

Questo non contraddiceva, no, con l’avvisaglia di bocca femminota: nisba ferribò non significava nisba barca. Ma se il sentitodire diceva che c’era barca e la barca che c’era, era femminota, quelle lì, infrascate nel giardino, perché gliel’avevano taciuta? E perché salivano, si straviavano dal loro regno marino, se là c’era ancora barca, fosse anche una sola, che ci galleggiava? Sì, ma perché dovevano dirglielo? Se la barca era poca, e dunque grandemente apprezziata, era meraviglia se la tenevano segreta, se non la disvelavano a nessuno, e specie ai siciliani, tutti, nemmeno a dirsi, famelici di trasbordo? La barca gli veniva in prosum a loro: sennò, che femminote erano? che setta contrabbandera formavano? Eppoi, se quella comarchetta saliva per Calabria alta, questo non le sconsacrava come femminote né negava la barca; se negava, negava ancora, all’ulteriore massimo, i ferribò. Quell’insolito straviamento viaterra poteva significare solo che la barca non era tanta da accogliere tutti i culi. La barca non era il ferribò: latrineria, comodo di casa e libertà di vicaria, ferrovia sopra terra e sopra mare, promenata sul ponte e sdraieria nella stiva. In barca, se trovavano spazio per la cofana di canna e per quella di culo, dovevano considerarlo uno scialibi: ma neanche quello, stando alle apparenze, lo trovavano tutte. Questo, a ogni modo, era affare loro: la barca, poca o molta, taciuta o detta, era affare loro.

Certo, a un Boccadopa gli aprivano il cuore quelle informe sulla barca, ma un Boccadopa non poteva sapere che quando all’informa barca s’aggiungeva femminota, allora finiva il bello, finiva l’allegracuore: su quella barca non c’era da fare grand’assegnamento. La femminota non è la fedele cristiana, cui v’appresentate, le dite: abbiate bontà, pigliatemi in barca, e lei vi piglia. La femminota si deve buscare la giornata e se fa la fedele cristiana, la bontatosa, come se la busca?

A lui però, nei purparlé che ebbe qui e là, a volte su di un solo piede, a volte su tutti e due, la barca fu sempre la meno a impressionargli la mente e restarvi impressa, anche se era per la barca che apostrofava questo e quello, quando scansava i paesi per non scontrarsi coi Fratelli Abbranca e dove, quando e quanto più a lungo poteva, faceva lunghi tratti orlo orlo al mare.

Ma là, rivariva, è notorio come ci s’inconversa sempre assai di grat’animo, incontrando un proprio simile. È la solitudine che il mare gli scava intorno, cancellando viavia all’orecchio e alla mente ogni altro rumore del mondo dentro il suo, che viene e va, rotola e copre tutto come un tuono di silenzio: è questo isolamento, anche se nel momento che si avvistano, e ancora lontani si vengono incontro per le plaie assolate, che gli mette in corpo come un sospetto, un batticuore, un senso di paura come all’avvicinarsi di un nemico, spinge poi i due spiaggiatori, appena scambiata qualche parola, quasi a gettarsi le braccia al collo. Questo successe sempre in tempo di pace, e figurarsi in tempo di guerra.

Sbrigato quel domandare e quel rispondere, breve e muto, alle volte di solo ciglio alzato o solo occhio impupillato, altre di solo labbro smorfiato o anche di sole mani spalmate per aria, fra il suo obbligatissimo e il figuratevi dell’altro, gli veniva spontaneo occhìare al quadro del cristiano che aveva apostrofato: da quello, a occhio, si faceva immediato un calcolo che il suo percosìdire patema di barca, diventava uno scherzo, quasi un allianamento, un divago di pensieri, raffrontato al patema di quello spiaggiatore.

Ci voleva coraggio a parlare di barca a chi pareva che gli fosse morto anche il mare: il mare che gli strisciava lì allato, come un cagnolone sciampagnino in apparenza, ma di fatto come un cagnone bastonato, vecchio piagato, rifiatante di morte, che gli sbavava dietro passopasso, all’ignaro spiaggiatore, sopra lo stampo che il suo piede lasciava nella renavergine, ed era ogni volta come se nello stampo del piede, il mare lo cancellasse tutto dal mondo, come se ogni passo fosse ogni volta l’ultimo che faceva fra i vivi: pareva che sarebbe sparito, ecco, ora spariva, in questa o nella prossima alliffata di bava, come sotto un fendente, senza lasciarsi traccia dietro, un ribellionamento schiumoso e la rena che subito si spugna e torna vergine, e ancora e sempre, il silenzio tonante del mare.

C’era da vergognarsi a spiargli, a quegli spiaggiatori, se c’era barca e spiargli poi in faccia il senso di morte che ormai gli rappresentava a loro il mare, il cagnone bastardo, vecchio piagato, che chissà da quanti anni, quelli di loro che spiaggiavano di mestiere, li fiutava, li seguiva passopasso, come aspettasse il momento in cui si sarebbero fermati e avrebbero piegato le ginocchia, presi da una stanchezza grande, strana: e lui gli avrebbe sbavato sulle mani, come per baciargliele e sugli occhi come per dargli una velatura a oblio della luce, ed essi non lo avrebbero scacciato, non se ne sarebbero nemmeno accorti.

Gli pareva di chiedergli, a ognuno, dove vendevano i confetti.

Questo era fatto che gli era successo con Duardo Cacciola, quando aveva sette anni lui, e sei e mezzo il suo amico del cuore. Con quattro soldi stretti nel pugno e l’acquolina in bocca, cercavano fra le case del Faro la dolceria dove vendevano i confetti. Era d’estate, e forse quei quattro soldi avevano a che fare con la passa dello spada; ed era lo scatto di sole, le due o le tre: ed era domenica, perché quel giorno sua madre gli aveva spuntato i capelli, che se non era cosa di tutte le domeniche, era cosa forzatamente della domenica.

Nella controra, tutte le porte erano chiuse: ne avevano vista una però, che stava accostata con una sedia e avevano domandato là della dolceria. Dallo scuro della porta era comparsa la faccitta di una madredifamiglia, pallida, cogli occhi cerchiati, il tuppo scapigliato, come avesse vegliato nottate o avesse qualche penìo. Per indicare la dolceria, alcune porte più avanti, dovette aprire un poco di più quella metàporta e sporgersi dalla soglia. Allora, mentre lei diceva: ecco, vedete là, muccuselli? là c’è la dolceria, uno sprazzo di quel sole arraggiato balenò dentro dal varco di porta, sfoderandosi nel buio dell’antistanza e gettando l’abbaglio della sua lama, preciso, misurato, lì davanti, sopra un catafalchetto tutto bianco e parato come una culla di vava addormentato.

Era conzato fra le sedie impagliate, con decoro di lenzuola alle spalliere e imbottimento di origlieri dentro: il muccusello, di sei anni e mezzo o sette, poteva essere lui o Duardo, era bello pulito, coi capelli come tagliati freschi pure lui, all’umberta, e col difetto di chierica da un lato, pure lui; era vestito in pompa magna, con camicia, calzette, scarpette e pantaloni, tutto di bianco, solo che le scarpette non le aveva ai piedi ma posate lì accanto, come se, non essendoci abituato, pure lui, fossero là proforma; al braccio, poi, portava il nastro con medaglietta della prima comunione, e infine, attrazione massima ai loro occhi, posava le mani sopra l’impugnatura di una spadina di latta argentata come quella dei paladini, che dal petto gli scendeva a cavallo fra le gambe, specchìando lucidalucida.

Per un momento, si erano persi cogli occhi sulla spadina, come se lo scintillìo che ne sprizzava, li abbacinasse. Se la madre l’armò, pensavano, segno che può averne bisogno: segno che si deve difendere e segno che si sa difendere. Era armato, incavallato, in altri termini, persuaso serio del fatto; andava forse fra grandi e ignorati pericoli, dove sarebbe stato solo, senza padre né madre né un amico, nessuno, per sentirlo se gridava aiuto: tutta la sua salvezza era affidata al suo braccio e a quella spada, forse di vero acciaio temperato, una vera spada, forgiata corta, appositamente per il suo braccio, perché potesse giostrarci senza sforzo. Quasi gli morivano dietro, dall’invidia che gli faceva con quella spadina.

Ma riguardatolo in viso, il muccusello gli sembrò più grande, assennato e come invecchiato da un secondo prima, come uno che s’andasse a buscare il suo pane di morto in quell’impresa, in quel lungo, lunghissimo anzi, per non dire infinito rischioso viaggio, e intanto si fosse appoggiato all’origliere per farsi un sonno.

Pareva dormire, infatti, summo summo; col sonno attaccato con la saliva; aveva una ruga in mezzo alla fronte, che lo faceva apparire come soprapensiero; la luce gli tagliava la faccia in due metà e sembrava che ne avesse fastidio e ci si aspettava che quel fastidio gli avrebbe fatto sollevare le palpebre da un momento all’altro, finendo per svegliarlo. Intanto, lui e Duardo pensavano: però, a che gioco si potrebbe giocare più con lui, anche se depone la spada, anche se non intraprende più il suo viaggio, a che gioco, con uno che sta così serio?

Scandaliatasi che mentre lei gli indicava la dolceria, essi avevano smirciato il catafalchetto alle sue spalle, la madricella sbiancò e arrossì come fosse stata colpa sua, si tirò dietro la metàporta e ripeté ancora: muccuselli, là è la vostra dolceria, là è, ma stavolta come li implorasse lei, per il bene suo e per il loro, ad andare a comprarsi i confetti, a levarsi dalla sua porta. All’ultimo istante, mentre ritirava la faccitta e li guardava, videro che teneva in mano un ventaglio moscarolo, con la paglia sfilacciata e annerita di carbonella e fumo del focolare, ma in quel momento, con quel ventaglio, una volta tanto moscarolo di nome e di fatto, certamente gli cacciava le mosche al muccusello.

Dopo alcuni passi si erano girati, la porta era quasi chiusa con quello spiraglio nero come una feritoia a lutto. Senza dirsi niente, specchiandosi l’uno nel pallore dell’altro, erano tornati indietro in punta di piedi e ripassata quella porta, si erano messi a correre ed era stato mentre correvano che finalmente gli era scoppiato il pianto a tutti e due. Correvano e piangevano. Il pianto, giusto per annacquargli gli occhi, gli finì subito, appena usciti dalle case sulla striscia di terradura, fra il mare e le melonare, che abbrevia dal Faro a Cariddi: però, continuarono a correre per tutta la terradura lunga, a occhio e croce, più tre che due chilometri. Corsero talmente a gettasangue, che quando si fermarono, avevano ancora gli occhi umidi di quelle due lagrime.

Era di quei confetti lontani e amari, che gli sembrava di domandare, domandando di barca a ogni spiaggiatore che incontrava. Domandava di confetti a chi sicuramente, dati i tempi, aveva i catafalchetti suoi dietro la porta, eppure nessuno lo ronzava con male parole: avevano tutti, come la madricella farota, la loro faccitta contegnosa, coi tratti riguardosi del mondo, la loro bella cera di cerimonia che pigliavano e s’imponevano in faccia, sulle angustie e gli strapazzi privati, per fargli faccia a lui.

Gliene facevano talmente tanta, di faccia, che non appena sentivano la voce che gli gettava, nel silenzio e assolamento grande delle plaie, e si guardiavano intorno, facendosi con la mano parocchio per il sole, e lo vedevano, da come si premuravano, per sentirsi domandare e rispondere, parevano addirittura levarsela, la faccia, alzarla fra le mani e portargliela a lui.

Questa, percosìdire, faccia per simbolo, con l’espressione come della cortesia in persona, gli ricordava i pellerinanti che passavano diretti a Tindari, per sciogliere il loro voto ai piedi della Negra miracolosa.

In mezzo ai pellerinanti, fra i tanti che portavano in mostra gambe e braccia, mani e piedi, dita e nasi, orecchie e lingue, occhi e ginocchi, tutta roba di stoppa e legno e cera e latta e argento e oro, o di pitture della disgrazia sofferta, o di colori della parte graziata, formata di pastareale, qualche volta si vedevano pure di quelli che, miracolati d’un morbo che gli aveva colpito il sembiante, portavano una faccia finta a qualche palmo davanti alla vera, come una maschera di carnevale di cartapesta colorata a cera con le guance rosate vergini come di vava, ma quanto più possibile, a loro immagine e somiglianza.

Quei pellerinanti, perlopiù, avevano avuto il vaiolo, dato che il morbo di faccia più notorio fu sempre quello, il vaiolo, e dicono quelli che ci passarono, si arrivò a un punto tale col vaiolo, che quelli col ricamo in faccia, essendo i più, apparivano al loro completo naturale, mentre quelli di faccia sana, essendo i meno, apparivano difettosi e come fuori natura. Così, ognuno di quei pellerinanti sembrava difettoso e come fuori natura quando stava con la faccia finta, pinta a sana, ma l’una uguale all’altra come fossero tutti gemelli siamesi, se non addirittura pupi, manichini, cristiani fatti a stampo. E apparivano invece al loro completo naturale d’individui, con calore di vita e connotati, ognuno, percosìdire, col proprio nome e cognome, quando scoprivano ognuno la propria faccia della disgrazia, la vera, originaria: una faccia come pigliata a colpi d’ago grosso, ratipuntata fitta dal morbo. Bastava gettarvi una sola occhiata ed era questa la faccia che si ricordava, non quella messa in mostra e che si portavano per grazia ricevuta, che fu grazia per la vita, non per la faccia, perché si trattò di vaiolo benigno e gl’investì solo quella.

Ora, se qualcuno di questi spiaggianti a due facce gli restò impresso, non fu sicuramente per quel poco o nulla d’informi informe che gli potettero o non gli potettero dare sul trasbordo: non fu insomma per la bella fac’cera, cioè a dire la bella faccia a cera che gli facevano per cerimonia, bensì per quella invaiolata che si premuravano di nascondergli e che lui lo stesso gli vedette o intravvedette, tutta la trama o solo un’agugliata del trapunto, con l’occhio della vista o con quello della mente.

Quel pescatore, tanto per dirne uno, che si dichiarò ormai per sempre sceso di barca e salito a cavallo.

La sera prima, allo scurire, sul lungo giro di spiagge e plaie che da Vibo portano a Tropea e poi rientrando toccano Nicotera: e quello è già il mare che ogni pellesquadra dello scill’e cariddi chiama Golfo dell’Aria e gli altri conoscono come il Golfo di Gioia Tauro, si era fermato per passare la notte sotto certe troffe di limonare che erano, una qui, una là, col fogliame a cerchio, basso fittofitto, come tende d’accampamento, e potevano ripararlo dal sereno che cadeva la notte. I soldati, nemmeno a dirlo, avevano fatto notte anche loro dove avevano visto tramontare il loro sole, cioè a dire sotto quel fogliame.

All’alba, quando i soldati ronfavano ancora e il vero sole non era ancora apparso, era uscito a occhìare lì dintorno e nell’aria che andava aggiornando, aveva visto quell’uomo, uno scardellino alto un palmo, coi baffi a manubrio e una testa grossa che non pareva la sua, che veniva in sopra dalla riva, tirando per le redini di corda un cavallone bianco, e lui avrebbe giurato che tutti e due uscivano dalle fuliggini notturne del mare.

Sui fianchi squadrati del cavallone, incordati al sottopancia, erano sistemati due bidoni di quelli americani per metterci la benzina e sulla groppa, per tutta la lunghezza fra criniera e coda, c’era come un ammasso brunastro e sgocciolante che gli parve sagomato ad animale marino, però che specie d’animale, non gli fu chiaro subito.

Poi, era andato incontro all’uomo che s’era fermato vedendolo:

«Bongiorno».

«Bongiorno. Dove siamo da queste parti?»

«Qui siamo nei paraggi di Gioia Tauro. Voi marinaro di guerra mi parete…»

«Questo ero, ora sono uno che se la scapola per casa. E voi?»

«Io, all’epoca di pace, campavo sulla barca, campai sinché vollero sti signori della guerra, poi loro questo non lo vollero più. Forzato allora scesi di barca e salii a cavallo e il cavallo, eccolo qua.»

«Ma che portate a st’ora di mattino?»

«Là, vedete, porto acqua di mare che s’usò sempre purgativa, e oggi più che mai, bevuta a bocconelli, per salinglese e olio di ricino. E là, vedete, quel lordume di carne, quella è una fera che porto, pescebestino con rispetto parlando, pesce immangiabile in altre parole, perlomeno in tempo di pace: barbaro animale, capriccioso e pestifero, ma forse a voi che non siete del mestiere, vi viene a sconoscere come fera e la conoscete invece come delfino, eh?»

«Modestamente pure io sono del mestiere» gli fece col sorriso. «E pure dalle parti mie, per il duemari, l’intendiamo fera, sta malacarne. Delfino? A quelli là può pigliare per fessi, a quelli che parlano con la lingua fra i denti.»

Ma doveva confessare, non si vergognava a dirlo, che non appena lo scardellino disse fera, e la fera era lì sul cavallone, imbragata fra le corde, che stillava sangue come quando la spubblicavano postaposta, si sentì emozionare tutto: provava, mischiate insieme inseparabilmente, qualcosa che sapeva d’allegria e malinconia. Con questo voleva dire che provava tanto amore sviscerato per la fera, da risentirsi tutto al solo vederla e sentirla? No: voleva semplicemente dire che la fera, per bocca dello scardellino, tutto all’improvviso lo faceva risentire nel suo, risentire cioè dove la fera si chiamava fera e chiamandola si sentiva il dovere di dire: col dovuto rispetto, per chi era presente; e questo di risentirsi nel suo, nel suo antico stato, dove anche quelli che non aveva mai visto in vita sua, come quello scardellino, gli sembravano vecchie conoscenze, questo gli succedeva per giunta giusto al Golfo dell’Aria, che era il mare più alto bazzicato dai cariddoti che arrancavano là a forza di braccia sulle palamitare quando lo scill’e cariddi pareva seccarsi nella carestia.

La fera, percosìdire, era mascherata, non aveva cioè né testa né coda, e così ridotta chi non era del mestiere, la scambiava per altro animale, altrettanto cantarato e altrettanto colorato, brunastro di pelle e di sangue sanguoso, rossissimo cioè a dire, quale, ad esempio, il tonno: e infatti, per tale i riatteri lo vanno a smerciare, quando sono fagli di pesce cristiano, alla gente cardona di monte.

La carognona sul cavallo non aveva perso ancora lo splendeggiare acciaiato della pelle e questo significava che era morta da poco, un’ora o due. E l’operazione di decollazione e scodatura doveva essere fresca, di minuti, perché dai due tranciamenti il sangue scolava rigando il manto di latte del cavallone che a quello sgocciare, come di mosche che lo innervosivano, batteva gli zoccoli. Lo scardellino aveva pigliato dei pugni di rena e gliel’aveva passata sulle scolature, e altra rena poi l’aveva intappata alla trancia sanguinante del collo e della coda.

«E l’ammazzaste voi, da solo?» gli scappò di chiedergli, ma senza nessunissima intenzione d’offenderlo.

«Che diceste?» rispose lui con un’altra domanda, come non avesse alcun rapporto con la domanda fatta a lui. «Diceste che siete del mestiere?»

Lo fece ridere come lo disse che più che farsi smaccoso, come se percosìdire, dicesse: ah sì? sareste del mestiere voi che ve ne uscite a domandarmi se l’ammazzai io, sta fera qua, come fosse culo mio oppure culo nostro ammazzarla, la fera, più che così, glielo disse perlappunto come se in mente, l’offesa, quello che pigliava per offesa, lo facesse intesare tutto d’orgoglio. Ma come, comunque lo disse, aveva ragione di dirlo: ammazzarla, la fera, era impresa grande pure per milluno, figurarsi per uno.

Lo scardellino stava sopra un piede, si vedeva: si puliciava tutto per la premura, ma non tanto per la premura di arrivare alla sua destinazione, quanto di allontanarsi di là col cavallone e con la fera, ossia col cavallone con la fera.

Quello che doveva tenerlo sulle spine era forse il pensiero che il loro conversario, da un momento all’altro, potesse toccare la fera imbragata sopra al cavallone, un soggetto scabroso da sviscerare, in quel momento, per lui. S’aspettava forse che da un momento all’altro gli venisse spiato: che ve ne fate di quella carne fetente? dove la portate quella lordona? Di sicuro, la persuasione sua doveva essere che era uno spratico del mestiere, se si spagnava per quello: come se non ci fossero mai passati, a Cariddi, per quei patemi di fame a fera. O forse si spagnava proprio perché era persuaso che chi gli stava davanti era uno del mestiere, e in questo doveva sentirsi veramente arrossire di vergogna.

Pigliò apposta un altro soggetto e gli chiese se sapeva di barca: allora, impensatamente, fu lui stesso che si sbragò e così, anche lui come gli altri, gli disse come gli era successo di pigliare, per via di guerra, il contagio del vaiolo in faccia, cioè, come mai un pellesquadra si era ridotto al punto di doversi abbassare alla fera.

Aveva una barca, una palamitara: per dire il vero, l’avevano presa a credenza lui, il genero e il fratello del genero, ma uno dietro l’altro, i due giovanotti erano partiti per la guerra, e lui allora si era accollata la credenza per tutti e tre, con l’aggravio dei due pescatori a giornata che aveva dovuto acciurmare al posto loro; e con la credenza, si era accollato pure le due mogli, sia sua figlia, sia l’altra che non gli veniva neanche figlia, e i figli di sua figlia e quelli di quell’altra. Ma con tre famiglie, la guerra e i due pellisquadre a giornata, nondimeno tirava avanti: una volta mangiavano, una volta digiunavano per la credenza.

Successe però che i soldati, in un punto ritirato di quella plaia, fecero un fortino, una di quelle casematte di cemento che si vedevano per le spiagge, anche se quella non si vedeva più, perché i cannoni l’avevano interamente scoppolata. Difesa antisbarco, dicevano i soldati. Sbarco qua? facevano i pescatori. Essi li stimavano messi là solo per figura, sia la casamatta sia i soldati, e per vera legge di guerra, tali sarebbero rimasti se non era per il tedesco, grandissim’innimico, che una certa mattina, intorno alla metà di settembre, si presentava coi carrarmati per sloggiare i nostri e insediarsi lui nella casamatta. I nostri però, all’intimazione di resa, se la pensarono alla coatta e gli aprirono il fuoco contro. Ai tedeschi gli costò salata la casamatta, ma verso mezzogiorno i soldatelli italiani bruciavano tutti, vivi e morti. I tedeschi sbarazzarono poi le macerie, pigliarono quei valenti corpi attizzoniti e li incafollarono sopra una barca, e la barca, scialandosi a nuotarci intorno e a ronzarla, la sviarono al largo e non se ne seppe più nulla, né della barca né degl’imbarcati. La barca si chiamava Beatrice I ed era la palamitara sua: tanto onore, per avere varato con tutto quel valore di soldatelli morti, quanto disonore per la credenza che gli restava da pagare.

Passarono i giorni: i tedeschi, come ieri, rincularono di furia, e come oggi, all’albeggìo, come fosse per varare, se n’era sceso alla marina, senza uno scopo, forse con un solo pensiero in testa e quello era pensiero funebre, luttuoso, commemorante la barca persa. Mi trovassi almeno a bordo a lei, andava sospirando. Mi trovassi a navigare per morte pure io, mi trovassi con quei meschini valorosi a fargli indegnamente da timoniere. Ma no, niente, pure il passaggio per là perdetti.

Si trovava dunque sulla sponda, guardando il mare che usciva allora allora visibile nella maretta lattosa, e tutto all’improvviso, da dove non sapeva, gli era spuntato al fianco quel cavallone bianco, squadrato, con culo grosso e schiena a materasso come l’hanno i cavalli da circo equestre sopra a cui le cavallerizze fanno gli equilibrismi in piedi o sulle mani.

Sul primo momento quasi se ne intimorì, pensando che se il cavallone avesse avuto la parola, avrebbe parlato tedesco, perché sicuramente da loro proveniva. Fece male forse, pigliandoselo a ricompensa della barca? Gli venne alla mano manso e come ammaestrato: trovato un montarozzo per montarci sopra, lo aveva incavallato, però per mododidire, perché era come un letto a una piazza e si trovò che cavalcava sdraiato lungo la faccia sul pelame caldo e fumante come fosse una trapunta di lana.

Col dondolio e lo zoccolio gli era venuto di farsi una stampa di sonno e in questo sonno fece un sogno in cui sognava che col cavallo s’allontanava dal mare, e sin qui realtà di fatto, e più s’allontanava e più il mare si scolorava e s’alterava di colore, dal bluastro se ne calava a un bianco renoso, un grigio salino, salino del sale che si lasciava sotto svaporando, svanendo. Poi però, si alzava all’impiedi sul cavallo e allora aveva una vista completa e chiara come da una sommità. Vedeva un deserto avvallato dov’era una volta il mare e una distesa di neve e lastre e balle di ghiaccio in luogo della distesa di sale del mare prosciugato: mare e sale però, era come non se ne ricordasse più. Vedeva e ricordava solo neve, solo ghiaccio: dal deserto, come un vento a raffiche spirava una luce fredda e accecante, un riverbero di gelo che il suo sguardo non poteva sostenere, così doveva chiudere gli occhi e si svegliava.

Questo aveva sognato, bocconi sul cavallone: vista neve e visto ghiaccio, neve e ghiaccio che lui non aveva mai visto in vita sua, sopra mare e marine del Golfo dell’Aria.

In questo sogno, lui vedette un segno di dire ormai addio a mare e pesci e ricettarsi a terra. Sarebbe stato troppo vecchio per accendere un’altra credenza, una volta che avesse finito di spegnere quella per la palamitara persa; e troppo vecchio per arrivare al giorno in cui le acque, dopo tanto sconquasso e massacro, sarebbero tornate nette e calme, invitanti per i pesci che ci nuotavano e per i cristiani che ci pescavano.

Ormai s’era gettato allo sbaraglio e non solo faceva carichi d’acqua purgativa ma pure, scendendo d’assai maitino, esplorava per qualche fera morta naturale, assincopata sotto il rutto, per esempio, e arenatasi con la bozza di pancia ancora piena, e non si vergognava di metterci le mani sopra: lesto lesto, le tagliava testa e coda, e camuffata a quel modo, la portava a vedere ai cristiani lontani di marina, che furono sempre cogli occhi chiusi riguardo a pesci e pescibestini, e figurarsi ora, con la fame che li ammorbava, gli faceva un vero regalo, lui, a portargli la fera in sembianza di tonno, un vero regalo.

Parlava col parlare lazzaronesco dei riatteri fallattutti, talmente si era degradato: a smerciare bestino, a scangiarsi i vestiti coi riatteri, per liberarsi della credenza prima di chiudere gli occhi.

Quello era il suo punto più scabroso. Là gli doleva il ratipunto del vaiolo sulla faccia, gli doleva al punto della fera. Come un fratello, come un figlio lo capiva, e capiva che se ancora gli doleva, se gli faceva ancora senso incalmierarsi di fera, questo voleva dire che, sogno o non sogno, cavallo o non cavallo, neve o non neve, pellesquadra era e pellesquadra era rimasto: in barca o in desio, varava sempre, pigliava mare, le mani se le sentiva sempre piagate e bruciate fresche di sale, di sale di salsedine, di sale, non di putredine di mare.

Gli domandò se ne trovava molte di quelle carogne di fera, perlustrando rivariva all’albeggìo.

«Bastevoli» gli rispose. «Bastevoli…» ripeté calcando con la voce, con lo smacco tristissimo di chi ormai si chiamò fuorigioco, ma col mare si sentirà sempre intrigato. «Bastevoli, perché una, ogni due, tre giorni, la trovo sempre, facendomi a cavallo, passopasso, la punta del promontorio santeufemioto, da una parte e dall’altra, per cui certe volte, tocco Nicotera per sotto e Tropea per sopra. Vi pare che ne trovo poche, una ogni due, tre giorni, di media? Dovete pensare che prima, per questi paraggi, non l’ebbimo mai il bene di vederla morta, la fera, ma sempre e solo viva, e viva, poi, che non si contentava di essere solo viva ma viva vitaiola, che faceva la gran vita, che sarebbe come dire divertimento e sterminio: perché capite, arrivando qua, cadeva nell’oro, pesce ne trovava d’ogni grandezza e sapore e in tale abbondanza, e certo, lo saprete pure voi che trovatura di pesci era una volta questo Golfo, in tale abbondanza, dicevo, che le usciva dagli occhi. Che bisogno aveva, dopo che s’addobbava come una troia, di venirci a ruinare le reti a noi? Nessun bisogno, bisogno solo della natura barbara. Non è a dire che ci perdeva troppo tempo, faceva una sola passata, roba di minuti, ma il segno che ci lasciava nelle reti per ricordo, quello era roba di mesi, ci voleva tempo a passare. Oh, nemmeno a pregarla a mani giunte, implorarla cogli occhi: non lo fare, fera, non lo fare, non farci danno, grandannivola. Ce lo faceva, il danno, e che danno, e poi per giunta, all’andarsene, scoppiettava di dietro col suo trictrac puzzolente. Capite? ci gettava all’orecchio le scorreggette per dirci grazie. E oggi, oggi voi v’immaginate forse che per questo, per il fatto che oggi succede che se ne trova qualcuna incarognita, quella carogna se la passa male? Anzi, è quella, quella incarognita, che vi dà l’idea della rogna di numero che devono essere le vive e come devono scialacquare coi mari, sopra e sotto, tutti per loro. E vi pare che ora, ora che la carogna di fera ci diventò fatto di tutti i giorni, ora però che ci riducemmo col culo a terra, vi pare che ci scialiamo, vi pare che questo ci fa sentire meglio? Sempre terraterra stiamo, la fera a mare ci potrebbe dare gusto, morta e carogna, se la facessimo noi, ci potrebbe lusingare: così, è come essere spazzini e andare rastrellando la spazzatura di mare. La fera è già carogna da viva a mare, e figuratevela morta e arenata. Mi credete? Uno si sente imbrattato di dentro e di fuori, si sente pure lui una carogna. Non l’auguro nemmeno al mio peggiore nemico…»

Andava schiarendo dappertutto: sul mare, tra la rena, le pietrebambine e le troffe di limonare, sulla testa e sui pettorali del cavallo, di un bianco un po’ cinerino. Schiariva ogni cosa, eccetto però la carogna di fera imbragata sul cavallone, uno sbozzo senza capo né coda, senza più forma né colore: il suo bruno e il suo rosso sanguoso, sembrava anzi che se ne calassero ancora di più come se il nero della notte si fosse appiccicato sul troncone in una patina di fuliggine.

Ora che lo vedeva bene, poteva dire che il pellesquadra, mignuno mignuno, aveva la faccia lunga, cavallina, come si fosse pigliata di simpatia per quella del suo cavallone. Stavano, perlappunto, faccia a faccia, lo scardellino teneva la mano alla bocca del cavallone che gliela leccava, attirato forse dalla saporosità di sale che era nel palmo della mano.

«Iate con pace» lo salutò il pellesquadra, finito allora allora di dire. Ma era lui che se ne andava per primo. Disse che s’allestiva perché non le venisse il sole alto alla carogna, e s’alterasse di feto in fetore, e perché ci teneva, questo sì, a non farsi vedere in tale compagnia da qualcuno che lo sapeva pescatore da prima: eppoi, per lui stesso, perché quella schifosa sul cavallo, che una volta l’avrebbe ricreato tutto, ora gli dava all’animo una strana mutria, gli velava la vista di malinconia.

Quando l’uomo se n’era andato, tirandosi dietro il cavallone con l’acqua salata e la fera, e pareva che il mare per lui fosse finito tutto in quei due bidoni e in quella fera, aveva pensato, facendosene meraviglia: guardate qua, si rivoltò il mondo, e noi di mare siamo sempre a un punto, sempre culo a culo con l’ospedale, con credenza accesa e credenza estinta, con fera morta e fera viva.

Da lì in poi, scendendo per il Golfo dell’Aria, quella vista si fece frequente, la fera diventò quasi il solo tipo di spiaggiante che si vedesse venire incontro; e questo tipo era, come nessuno di quelli, a due facce: a due e più di due, tante facce e nessuna vera, nessuna invaiolata, ma contempo tante facce, fac’cere e nessuna finta, nessuna non sua: perché di nessuno, cristiano o bestino, in terra o in mare, si può dire come della fera, fac’cera e facciola, sfacciata e sfaccettata a mille facce, false, diverse e tutte insieme una e vera veruna, compresa la faccia definitiva che le fa la morte, perché anche da morta la fera mantiene la sua smorfia beccuta, maligna e sfottente, come la mantiene per le miria di facce che fa da viva, allianandosi sempre, alienandosi mai.

Da Tropea, girando per il Golfo dell’Aria, per quei tornanti con speroni e rientranze scogliose, con lunghe e basse, oppure inclinate e svasate, dune sabbiose e plaie che s’allungavano nei letti secchi delle fiumare, di fere, cioè di carogne e carcasse, ne contò perlomeno una diecina: una cosa, che se la raccontava a suo padre e agli altri pellisquadre, capacissimi che s’offendevano, pensando che li voleva infasciare. Ancora non gli saltava per mente che forse avevano anch’essi la loro conta di carogne da fare.

Di queste carogne, ce n’era di fresche ancora, bell’e incarnite, appannate di sangue e impellicciate qua e là, con la linea a S, di quando è tutta vita e si sconchiglia; e di carcasse, ce n’era di vecchie stantive, spolpate fino all’osso da cani e uccellarci di passo, asciugate dal sole e rilucenti di sale.

La seconda, che non era più una carogna e non era ancora una carcassa, gli capitò quando, se si voltava, vedeva ancora lo scardellino col cavallone che risalivano dalla plaia di limonare.

Quella, poteva dire che l’avevano squadrata e disossata, quasi sotto i suoi occhi, una settina di donne, forse di Gioia Tauro, forse di Tropea, che andavano esplorando rivariva come fameliche malombre. Si vedeva ancora a malapena e aveva sentito un grido, lontano, poi altri e altri; aveva visto le donne intrafficarsi tutte in un punto, dov’era una rientranza di pietrebambine, e aveva capito che armeggiavano sopra qualcosa nell’acqua: non era ancora arrivato alla rientranza e le aveva viste sciogliersi e allontanarsi col loro fagotto di carne bestina ancora sgocciolante dai sacchi e dai fazzolettoni, tutto in un vedere e svedère e questo arraffarraffa, insieme alla spraticità, risultava dallo stato della carcassogna uscita dalle loro mani.

L’avevano sbrandellata, che sembrava quasi che l’avessero strappata coi denti, tagliandosi ognuna il suo pezzo dove prima capitava, lasciandole però intatti ventre e testa. Questo dimostrava che avevano gli occhi chiusi sulla fera, tanto da non sapere che la carne di ventre è la meno selvaggia delle sue carni, e infatti il famoso mosciame viene di là, dalla ventresca: il resto è un’illusoria vista sanguosa, mangiare a merdarella.

Quasi tutte però, sembravano uscire di mano spratica di femminella, quasi tutte avevano ancora la testa sul collo, quasi che gliel’avessero rispettata apposta, la parte più preziosa del suo essere chi è, com’è; e quasi tutte incarcassandosi, fetevano da lì, dalla testa, per milia intorno: perché, se un qualsiasi quilibet di pesce, com’è notorio, comincia a puzzare dalla testa, figurarsi la fera che lì solo, nel cervello, è tutta vera viva, e lì solo diventa tutta vera morta, quando le succede di morire.

Di lontano, sotto il sole, fra la rena e le pietrebambine, le carcasse abbagliavano simili a lunghe e grosse zanne d’avorio: l’aria, tutta riflessi e barbagli, pareva ardervi intorno, scheggiata e misteriosa, e le carcasse, con quello stesso rifiato di fuoco dell’aria, sembravano trasmettere come un messaggio in quella solitudine, significare qualcosa.

Questa impressione andò viavia rafforzandosi in lui e cominciò allora a considerarle con un altro animo. Sentiva, avvistandole, che non gli rinnovavano più quella mossa allegra della mente che gli avevano dato le prime, la loro vista non gli faceva più quell’effetto spiritoso, forse perché troppe erano come nessuna: finiva tutto quel bello di nuovo e d’extra che gli poteva rappresentare il vederle, una volta tanto, con la loro faccia facciola girata alla morte.

Veniva insomma al criterio dello scardellino, che se anche era sceso di barca e degradato a cavallaro, ambulante di acqua purgativa e spacciatore di carne bestina, volente o nolente, eh sì, restava sempre un pellesquadra e il suo criterio di pellesquadra era che da quelle morte, e ammettendo che su tre, due morivano di mina, una almeno moriva di rutto, moriva percosìdire di morte di vitaiola, ci si poteva fare un calcolo della rogna di numero che ancora e sempre dovevano essere le vive.

Forse era questo il messaggio che credeva di ricevere da carogne e carcasse, una specie d’avvertimento. E considerato che si trovava ormai al Golfo dell’Aria e che quello era ormai mare suo, ma lo era assai, assai di più e di fatto, delle fere, quasi quasi andava pensando che quelle fere incarcassate fossero messe lì, in giro al golfo taureano, a tranello, come se quelle, da mare, dicessero: tu scialati a guardare le nostre carcassogne e non guardarci a noi qui a mare.

Così, a un certo punto, dalle carcasse passò a guardare il mare, esplorando per vive. E qualche branco forse lo vedette, anche se quelle avrebbero potuto essere onde accavallate invece di fere che le accavallavano, però solo con il cannocchiale avrebbe potuto scandagliarle, trasvolanti al largo del Golfo, nel luccicchio di sole, ondose a simula di onde.

Per tutto quel giorno, che era stato ieri, aveva camminato per il Golfo, esplorando con gli occhi come per scommessa, sperando di vederne ancora qualche branco prima di sera. Però, fu solo quando gli scurì e s’andò a insabbiare per la notte, lui e con lui la sua coda di soldati, allo sbocco di una fiumara, che quelle grandi carogne gli dettero per la prima volta segno di vita.

Da due notti la luna stava girata a levante e l’oscurità era assoluta. I soldati erano passati per Gioia Tauro, come venne a dirgli Portempedocle, che ogni volta, dopo ogni paese, si premurava di raccontargli ogni cosa per filo e per segno, quasi che fossero stati i tre giorni al festino e peccato che Mosè non ci fosse. Così, a Gioia Tauro avevano bevuto vino assaissimo, però mangiato poco, non tanto cioè per appoggiarvi tutti quei bicchieri di vino: sicché, quando lo avevano raggiunto, là, allo sbocco della fiumara, erano tutti e quattro impallatizzi, Boccadopa aveva sproloquiato un pezzo nel buio e si era fatto un piantolino sul petto di Portempedocle e poi, anche loro, come gli altri due, erano quagliati prima di lui nel sonno.

Questo per dire che preso sonno, a una cert’ora gli era parso di sentire ancora la lingua imbrogliata di Boccadopa e poi si era risvegliato con l’impressione che di lì davanti, rivariva, passassero dei naviganti sciroccati che andavano aggiornando, facendo conversario sul ponte con grande parlantina, e gettandosi l’un l’altro versetti lagnosi e gridandosi un po’ a lagrima e un po’ a riso.

Il passaggio durò qualche minuto, non finivano mai: erano tanti e tanti, più di un branco forse, forse un’intiera colonia che scendeva in basso Tirreno. I suoni di voce arrivavano distintissimi ed era come se lì davanti facessero un breve rallento, origliando alla marina, perché capacissime, quelle finissime d’orecchio, di avere sentito, al largo, il ronfo dei soldati.

Si era provato ad orecchio a calcolare il branco, ma quella era impresa impossibile persino a occhio e di giorno, con quella trucchista che, fra salti e tuffi, spume e spruzzi, sa farsi, alla vista, tanta, innumerevole di una che è, e una di tante, innumerevoli che sono.

E a riesumo di tutto e di tutti, quel vecchio linguto e occhiuto, quel grifone che incontrò sull’ultima spiaggia taureana, all’uscire dal Golfo dell’Aria.

Le dune, i tratti di marina sabbiosa si erano fatti rari, venivano frastagliamenti rocciosi, scogliere, scogli, e dietro, di sopra, le alture verdi e grige d’olivi, coi tornanti dello stradale che s’allontanava dal mare e vi tornava e nei punti dove s’affacciava sul mare, si vedeva, qui e là, la cupola in cemento, con le feritoie nere come se qualcuno fosse ancora laddiètro a pigliare la mira, di quelle celeberrime casematte antisbarco: quando ormai gli era diventato difficilotto procedere ancora spiaggiando, nelle vicinanze di Palmi, gli si era aperto davanti tutt’un lungo largo tratto di sabbia dorata vecchia, che a un certo punto s’alzava in uno slabbro di plaia lunga e spaziosa, da dove veniva all’occhio un certo agio di vista per riva e per mare. Questo slabbro di plaia aveva, qua e là, troffe gialligne e polverose di alberelli, forse i resti di quello che era stato un grosso giardino di limonare prima che ne facesse scempio il malsecco: dai rami degli alberelli rachitosi, quasi senza più foglie, pendevano ancora dei verdelli, siccagni e rancidi, sotto la scorza pietrosa.

Si era scandaliato subito che mentre s’avvicinava, il vecchio l’andava smirciando dalla rasola di plaia, facendo affacciatella dalle troffe, e per passarsi un piacere e pigliarlo con l’inganno, aveva fatto finta di non vederlo.

Arrivando lassòtto, come fosse sfessatissimo, si era gettato sulla sabbia, in faccia al mare. Il vecchio si era traccheggiato un poco, facendo affacciatella dagli alberelli, e poi finalmente era comparso fuori da rami e tronchi polverosi, con la faccia, la figura parlante, e questo piede di canzone eccentrica, eccentrica perlomeno quanto era eccentrico lui, che gli piantò issofatto di lassòpra:

«Ehi, a voi, sentite… A voi… A voi…» l’apostrofò, prima così, diretto, al personale, e poi gli aggiunse però come se parlasse d’un altro: «Ehi, ma che ci fa un marinaro per questi piedipiedi, eh? Che ci fa un marinaro per queste bande deserte e solinghe? Ma come? Bianchi e neri fanno la guerra lassòpra e voi quassòtto non la fate né coi bianchi né coi neri? Eh, com’è?».

E questa nonsenseria era stata il preambolo del vecchio occhiuto e linguto.

Era un vecchio spiaggiatore che a prima vista gli era parso di conoscere, come della stessa razza misteriosa di quelli che si vedevano passare per la marina di Cariddi, maitino o serotino, cercando con un ramo fra rigetti, lordure e corpi estranei del mare. Essi se li segnalavano, tenendoli a mente per questo o quel connotato, e li rivedevano ripassare all’anno, come se tutto quell’anno avessero spiaggiato senza fermarsi mai: tornotorno all’isola, salendo e girando per Tirreno e quindi ripigliando per Jonio, sempre precisi, identici di figura, come non godessero più di ringiovanire né soffrissero di invecchiare, perché ormai spartivano più con morte che con vita. E poi quelli non ripassavano più e ne passavano altri: era come andassero in cerca di un qualche cimitero insabbiato o di barca che doveva venire a imbarcarli e traghettarli all’altro mondo, a ogni istante e a ogni spiaggia, e il segnale era qualcosa che cercavano nei rigetti di mare, perché, se si mettevano a spiaggiare, era per quello, come se ogni spiaggia per dove spiaggiavano, fosse fra mondo di qua e mondo di là. Muccuselli, immaginavano che la Sicilia avesse tornotorno tutte quelle sepolture di vecchi, parate con canne e foglie sotto la rena, come i trabocchetti che essi scavavano per gioco. La fantasia non gli arrivava mai alla barca nera, che forse veniva e se li portava in mari lontani e scogniti, e questo, per il fatto forse che trattandosi di barca e mare, a quella loro età non riuscivano a metterci altro, dentro e sopra, che non fossero pesci e pellisquadre.

Ma questa impressione che aveva avuto del vecchio, come di qualcuno che gli veniva a conoscere all’inchiavatura, si limitò alla prima vista, alle altre scalò e poi il vecchio gli si rivelò addirittura per un tipo tutto nuovo di spiaggiatore, così linguto e occhiuto, quale si appalesò, confrontato a quelli, che al suo paragone erano come muti, sordi e ciechi.

Era un vecchio nero di sole, grande alla figura, però con testa e faccia proporzionate al busto e alle spalle e che formavano un tuttuno, ovale di chioma e di barba, di capello rizzuto, rizzutissimo, e di colore addirittura negresco.

In questo spiaggiante di mestiere, le due famose facce non si distinguevano più: quella di cerimonia, la fac’cera, doveva essergli caduta per terra facendosi a pezzi, anni e anni prima, e l’altra, la primiera e invaiolata, il lungo sole a cui l’aveva esposta, gliela aveva affumicata così fitta, che il trapunto d’ago del morbo sulla pelle non vi traspariva più minimamente.

Spiaggiatore, non poteva fallire: però, da come era vestito e travestito, avrebbe anche potuto essere un vecchio soldato di quella guerra che dicevano grande, un reduce di quella guerra ancora per via e tale da potersi confondere coi soldati che tornavano da questa. E poteva essere un vecchio che s’andava insoldatando allora allora, con le pezze dei soldati freschi morti e freschi vivi, con un suo preciso scopo, preciso e manifesto:

«In previsione di morte. Vi riesce loquente?» diceva. «Oggi come oggi, chi mi degnerebbe di uno sguardo, se mi lasciassi pescare a morire in borghese per queste spiagge? Il morto in guerra invece, il morto bell’insoldatato, quello ha chi ci pensa. La finanza, vi dovete figurare, fa un perlustro apposito per il militare morto marino, sia marinaro e sia soldato, beninteso: sia voi, fate conto, e sia io. A me che mi manca del militare morto marino? Il solo annacquamento, per il resto ho tutto. Per questo mi tengo al mare, anzi ci vado quasi quasi coi piedi dentro e raro mi discosto. Basta che mi cado morto dove spuma e la finanza non appena m’avvista, mi corre vicino, mi vede divisato, soldato regolare, e mi degna persino d’un saluto sull’attenti, e m’onora di sepoltura…»

E poteva essere pure tutte e due le cose contempo: vecchio soldato di vecchia guerra, fermatosi a insoldatarsi ancora con la nuova.

A giudicare dalla divisa, poteva essere soldato di tutti e di tutto: una divisa in ogni senso battagliata, ogni pezzo, non solo di arma, ma persino di nazionalità diversa, come se il vecchio avesse battagliato ora con questo e ora con quello dei popoli che sul momento si facevano guerra, nemico l’uno con l’altro, mentre lui solo era, contempo, amico e nemico di tutti e di nessuno.

Su tutto, portava una mantellina italiana, giusto della Grande Guerra; la giubba era verdone, con le mostrine aquilate: tedesca, e a vedergliela addosso, veniva da pensare che l’avesse ammazzato lui, quel tedesco; americano, il farsetto kaki, abbottonato al collo; e i pantaloni, italiani anche quelli, seppure stranissimi, dato che si trattava di pantaloni alla cavallerizza, pantaloni di carabinieri, come si vedeva dal filo rosso e blu lungo la costura; ancora, di italiano, aveva il tascappane e affardellata a questo, la coperta di colore ferroso, e d’italiano, infine, aveva le fascemollettiere, giranti fitte tra caviglia e polpaccio; le scarpe, quelle almeno, erano le sue, perché portava il suo nudo naturale di piede. Bisognava aggiungerci un piastrino di riconoscimento di marinaio, che lo spiaggiante portava al collo come suo:

«Pensate che trovatura trovai» gli disse, cogli occhi che gli brillavano, mostrandogli la medaglietta col numero di matricola. «Pensate che trovatura trovai» ripeteva, e stirava il collo, stirava lo spago girato troppo corto, sporgendo gli occhi per mirarsi quel gioiello.

Con quel piastrino si sentiva ormai insoldatato massimo, arruolato, pigliato in forza dalla morte sotto mentite spoglie: con quello, passava a morire e la finanza gli faceva pure il saluto.

Però, non spiaggiava per quello, lui non girava tornotorno per sepoltura sabbiosa o per traghettaggio di morte. Se si premuniva al pensiero della morte, questo dava a capire, era semplicemente perché sapeva di vivere e in conseguenza sapeva di dovere morire: e perché sapeva questo e aveva rispetto del suo corpo, sia al vivere sia al morire, sia appartenendogli sia no, per ripararlo da offese e ingiurie quando sarebbe stato solo, gettato nella spuma di un mare, lui lo aveva divisato, uniformandosi alla morte più pregiata, più privilegiata del momento, che era perlappunto morte soldatara, non la solita morte di sempre, borghesara.

Sapeva di vivere, questo in primis, lo sapeva e lo portava scritto in faccia, solare. Lui non spartiva coi morti, spartiva coi vivi più vivi, viveva, invecchiava e di più ancora ringiovaniva: ringiovaniva per quanto era occhiuto e linguto e femminaro, per quanto, in una parola, era vitoso.

E come riesumo, come a mostra di questo suo istinto e di questa sua indole di spiaggiatore insoldatato, s’appoggiava a una specie di lanciabastone, un grosso fustino di canna di bambù con una baionetta, mozza in punta, infilata e legata stretta a una estremità, come una baionetta innastata: un vecchio soldato con la sua lancia per bastone, un vecchio spiaggiatore col suo bastone per lancia.

Con questo vecchio, la femminota rispuntò fuori da quel giardino di aranci e limoncelli nei paraggi di Praja, e da straviata, di bell’in bella, si mostrò tornata nel suo reame: da sentitadicente, si rifece sentitadetta sulla lingua del vecchio linguto, si rifece anche vistacogliocchi, negli occhi di un tale occhiuto. Dove s’erano persi i suoi amati ferribò, galleggiò la sua barca e saltò, risaltò fuori, con nuoto con volìo, nuovoliando, da viva a viva, o a morta, la fera: la fera come a fare coppia con la femminota e che razza, che cazza di razza di coppia si poteva immaginare subito, subitissimo, una coppia che solo a sentirla, veniva istintivamente di mettersi, come a riparo, le mani sopra il culo.

La mano, sullo scill’e cariddi, tornò alla femminota: lei sopra la barca, la barca sotto di lei, secondo che era lei a portare la barca o la barca a portare lei, e la fera, viva e morta, bazzicò nei paraggi marini e sabbiosi di lei, sopra o sotto la barca.

La fera, basti dire, il vecchio se ne portava addirittura addosso un campione, una striscia di ventresca trinciata a mosciame, gettata sopra una spalla come una resta di cipolle di Tropea rossicce e longarine o di lunghi e grossi peperoncini ardenti: pendule di pancetta, di colore ancora come di sangue pestato, incappiate e mazzettate con uno spago.

La resta era stile calabro di essiccare il mosciame. La resta, aveva sempre sentito dire, è più spresciante a mettere e levare dal sole, perché si pigliano, in quante sono, e s’appendono ai chiodi davanti alla porta: il mosciame, magari non s’essiccherà alla perfezione, ma la resta, poco ma sicuro, non fa calare il latte ai ginocchi col leva e metti a pidocchiella, pezzo a pezzo, dell’incannata, che è stile sicuro di ammosciare, sparpagliando sopra l’incannata i tagli di ventresca come fichi e pomodori spaccati in due.

Vedeva per la prima volta mosciame stile calabro, ma riconobbe subito, senza nessuno sforzo di memoria, quelle filettature di ventresca che poi, imbaccalate fra sale e sole, dall’apparenza si pretenderebbero a pancetta o capicollo di maiale. Eccola ancora, pensò. Dopo decollata, scodata e squartata fresca, dopo incarognita e incarcassata, eccola ancora qua, la facciola, pelliata e ammosciata, una resta di grumi sanguosi, che ci vuole occhio a scandagliarla, affardellata in spalla a questo vecchio, che come facesse parte del suo armamentario di spiaggiante, se la gettò in spalla e sembrerebbe quasi che se la scordò.

Se l’aspettava peggia, a scendere: peggia lei e peggio l’assalto di fame che pareva segnalargli dalle sue carcasse che risplendevano al sole e dalle sue carogne che le femminelle squartavano all’orbisca, occhìando scuroscuro, coi coltelli in mano sotto il fantale.

Dopo quei segnali pietrosi, la resta di mosciame la pigliava infatti per buon segno, perché il mosciame è più cautelamento in previsione di carestia che riparo a carestia corrente. Il mosciame vuole scariche di sale e mesi di sole a pescestoccarsi col suo tanfo sanguoso, l’ammosciamento perciò non dice mai fame istantanea, fame scasata, cenere fredda di focolare, mare a carestia: questo, invece, dice loquentissimo l’arraffamento di fera crudo a crudo, i quarti freschi presi e gettati nel testo di terracotta, una cosa pestifera e maledetta, perché la fame regna e sdiregna, spalanca la bocca per essere addobbata, e puzza talmente col fiato, che lo stesso barbaro fetore del pescebestino che cuoce, si piglia per profumo.

Il mosciame del vecchio era ancora fresco, d’una triina di giorni, massimo. Giudicava, basandosi sul continuo sole che certamente aveva preso, dal sorgere al tramontare, alle spalle del vecchio: tanfava già meno, però manteneva quel suo mollacchio di mostarda vomitosa. I filetti, tagliati a regola d’arte, non gli parevano opera di mano del vecchio spiaggiatore: quella era opera di mano ammastriata e delicata, opera forse d’una qualche femmina di pescatore, oppure di femminota, fra Scilla e Palmi o Nicotera, all’incirca, e questo, perché il mosciame era boccone raro dello scill’e cariddi.

Il vecchio sembrò leggergli in mente perché, vedendo che gli smirciava la resta, la pigliò per i due capi, a ghirlanda, e sollevandosela davanti come per fargliela mirare bene al sole, disse a meraviglia:

«Pure st’arte bestina conosce la famosa femminota. Ma che non conosce quella? Pure il gioco della pulce conosce».

Dopo la fera, ci fu dunque la femminota. E una volta che la mentovò, il vecchio non la lasciò più, le fece gran corteggio, occhiuto e linguto. Per complimentarla, prima pigliò a prestito la fera, poi pigliò la barca.

Passando di primo maitino fra quelle case ’ncalcarate, aveva visto e fiutato tutto un infestamento di pescebestino per porte e grate di finestre, un infestonamento fittofitto di quelle reste lunghe o corte, grosse o fini; e contempo aveva visto la marina che s’andava incarcassando in ogni dove per il grande sbarazzo d’ossa dalle case. Se doveva dire, aveva avuto l’impressione che quelle femminone di mondo, quelle grand’indovin’eventi, s’allestissero ad ammassare carne di fera più che potevano: ammosciata, ma anche incugnata, anche imboattata, se doveva dire, come se si fortificassero, fortificandosi in primis dalla fame e per questo immagazzinando viveri, viveri che erano poi solo quello: fera, carne di fera, stomachevole carne che uno si cala in pancia e issofatto se la sente che la deve mandare di sotto, già cacarella, ma la carestia che antivedettero doveva, deve, per meglio dire, essere una delle peggiopeggio fra quelle che capitarono sullo scill’e cariddi, una di quelle insomma che la morìa di mare pare che passa a terra, si fa memoria di mare tuttuno che di terra, di pesci come di cristiani e allora quelle maghe e magone che se la sentono arrivare di lontano come fossero animali che quando gli piglia prurito sotto le zampe, allora scappano, gettano o si spremono dalla gola ululati, guaiti o chicchirichì, perché quello è prurito di terremoto o terremaremoto che cammina, sale, s’avvicina come uno scoppio di tuono:





«Insomma, le mie parole se ne vadano al vento» fece il vecchio. «Quelle lustrissime si dovettero dire: oggi, se non altro, diluvia la fera e domani forse non sdiluvia niente. Incasciamoci perciò la fera mentre ancora diluvia, mettiamoci al sicuro con una bella scorta di fera, selvaggia per quanto sia, e domani forse sarà la nostra manna e minna.»

«Allora, secondo le femminote, la fera diluvia?» gli fece.

«Certo che diluvia» ripeté lui. «Se lo dicono quelle buonedonne, ci potete mettere la firma. E del resto, gli occhi li avete, guardate, guardate. Caterve sono, caterve. E non le vedete?»

Faceva segno al mare del Golfo, tutto chiaro e visibile nell’ultimo sole, ma lui non riusciva a vederci ombra di fera. Il vecchio, invece, pareva che vedesse più fere che mare e lo sosteneva pure:

«Le malanova… Le male vecchie, le male sempre nuove… Vi pare che quello che guardate è mare e guardando a fondo, scoprite che sono tutti accavallamenti e scavallonamenti di fere: soprasotto, sottosopra, si sommozzano, riassommano, per aria, sott’acqua, nuovoliano, nuovoliano ondose che nemmeno le medesme onde, e distinguetele difatti, distinguetele queste da quelle, se siete capace, distinguetele dal mezzo, dal mazzo dell’onde quelle svirgolate, quelle cul’a mandolino, essì, essì, distinguetele avanti, avanti, quelle impestate diavolone, che c’è quando le dovreste pagare per come e per quanto vi allienano e vi fanno passare il tempo coi loro buffonesimi, ma c’è quando, specie notturnamente come specie perlappunto di anime depravate, che non hanno pace, non vedono luce, pare che vi gettano il malaugurio, il tribolo innanzi tempo. Schifose, laidone… Se uno si fissa, e s’illude pocopoco di sconzarle, gli fanno venire i brividi di pelle, il pellizzone».

Pigliò a ingiuriarle e come a minacciarle con la mano, laddòve le vedeva solo lui però. E come si sfogasse, venne ancora a dirgli in confidenza:

«Salendo e scendendo per queste solitudini ’nsabbiate, non mi successe mai, se vi devo dire, di sentirmi occhìato di mare, di mare tutt’occhi smorfiosi che mi spiano, al punto che tutti quegli occhi mi pare quasi quasi di sentirmeli sulla pelle che mi toccano qua, alla tempia destra o sinistra. Pirdeu, m’occhìano da quando giro di Melito sino a che arrivo qua al Golfo e poi a scendere, sempre sempre, per giorni e giorni. E sentite che vi dico, sentite: in tant’anni che marciai solo, non mi sentii mai così solo, come ora che marcio con questo mare che uscì di guerra, come vi devo dire? afferato: morto di tutto, cristiani e pesci, fuorché fere, con questo mare spiragliante e ’mpupillato, come di miria d’occhi che si mettono qua, vicino all’occhio mio, e aspettano, aspettano che si gira, ma a voglia ad aspettare, sta gran coppola di cazzo che si gira».

Forse non erano mare né miria, non necessariamente: anche una sola bastava a fargli sentire addosso l’occhio suo, sempre, continuo continuo. Chi la conosceva vecchia, la fera, sapeva che ne era capace: anche una sola, da Melito al Golfo, dal Golfo a Melito, capacissima che si sfiziasse a occhìarlo, a tenerlo di mira come a bagnomaria, così, per sfizio, stile suo, perlappunto.

«Se voi le calcolate, queste farsettare e tragediatore» gli disse riguardo a questo, per dirgli qualcosa, «queste sanno che vegliate pure la notte a impazzirvi con loro, e quello loro vanno cercando, quello le diverte.»

Eppoi, per sua curiosità, gli aveva chiesto:

«Ma con questo guardare lungo che fate a mare, oltre alla fera, vedeste barca per caso? Vi scandaliaste se c’è barca per mare, specie là, per lo scill’e cariddi?».

«Nzunzù» fece il vecchio con le labbra.

«Ma niente, niente? Nemmeno una stampa, un’ombra di lancitta?»

«Nzunzù» fece ancora il vecchio.

Però, dovette venirgli un pensiero sullo nzunzù, perché si ritirò in dentro le grosse labbra, e dando un’occhiata al sole come a un terzo lì presente con loro, che potesse sentirlo, si calò un poco verso di lui, dato che stavano uno più sopra e uno più sotto, e preziosamente, come quelli degli antichi che valevano ognuno cent’onze, gli dette questo consiglio:

«Spiateci a quelle millunanotte per la barca. Spiateci alle femminote».

«Alle femminote?»

«Alle femminote, alle femminote…» rincalcò il vecchio con la testa, come a significargli che lui sapeva quello che diceva.

Se pensava a quelle straviate in alta Calabria, anche questa gli pareva una nonsenseria del vecchio, però contempo pensava che se c’era barca, anche una sola, facillimo che era barca femminota.

Il vecchio, col tono segretoso che aveva preso, se ne stava uscendo a fargli l’uomo di mondo, il vissuto e anche lui, come quella Jacoma, al modo suo di maschio, in mente sua, gli stava combinando un incontro, solo che lui ci metteva dentro la voglia sua, l’invogliamento che si sentiva lui, da vecchio, di farlo in proprio quell’incontro.

La barca dopo la fera, gli faceva ora da pretesto per incoffariarsi tutto con la femminota: e questa volta, l’istante prima la complimentava e l’istante dopo sembrò farci una specie di corpo a corpo. Si mise senz’altro a istruirlo sulla cosa, con la sua personale voglia ribellata che gli scappava fuori da ogni parola:

«Voi appresentatevi, appresentatevi. Andateci franco, con la luce di giorno, non v’incuneate all’oscuro, datevi lustro per raffigurarvi in pieno personale. Il personale v’aiuta, così bell’anguilloso che l’avete, non so se lo sapete, e v’aiuta l’età e l’aspetto barbuto inselvaggito che avete, di mascolo arrabbiato, non guasta, di statura poi non è che difettate e potete benissimamente misurarvi con le più statuate. Sono femmine di gusto scabroso, ce ne vuole, è notorio, perché un uomo gli vada a genio, ma a voi, fidatevi di me, v’apprezzìano, a voi vi concedono udienza. E in udienza, sbrigliatevi tutto, arditevi in galanteria, spendetevi, spandetevi tutto, mostratevi, mostrategli quanto siete ricco di figura, e altroché barca gli potete domandare dopo, altroché…».

Sino a quel momento però, era tutta bava di parole, sino a quel momento erano più sicuri i rotoli scarsi femminoti in cui lo voleva mettere che la barca.

«A me m’interessa scapolarmene in Sicilia» gli fece.

«E là dovete essere, là con la femminota, lei sola vi può dare barca. Se vuole, se vi vuole però. E vi vuole, a voi vi vuole, vi ripeto e dico» disse il vecchio, tutto scialato.

«Ma sta barca esiste?» gli fece.

«Esiste, esiste» calcò il vecchio e gli disse in cosa esisteva. «Strisciate» rincalcò. «Strisciate, come di varo.»

Le aveva viste, e ne era stato attiratissimo: strisciate infallibili di barche, e con le strisciate, impronte di piede femminino:

«Piedate larghe e profonde, ancora fresche e parlanti dell’uscita in mare di quelle deisse contrabbandere».

Era fissato con quelle piedate. Gli chiedeva delle strisciate e lui ci aggiungeva le piedate, e le piedate, a confronto delle strisciate, pareva che le avesse guardate da vicino, vicinissimo, addirittura come appoggiandoci gli occhi sopra, sino a stamparsele dentro. Gliele delucidava, illustrava, gliele lucidava, lustrava:

«Strisciate e piedate, che vi sto a dire? Piedate belle, con la pianta di piede e le cinque dita uno per uno, come un ricalco che si poteva vederci la figura tutta intera, pittata e statuata, della femminota che l’aveva fatto, uno spettacolo di tali piedate, vi dico, che c’era da pigliarle e portarsele via in palmo di mano».

A poco a poco, da lui, da tutto il suo insieme insoldatato, se ne andò lo spiaggiatore e restò il pezzentiere e il femminaro, specie d’elemosinante di denari e di donne, che va e limosina di porta in porta, guarda, perlustra famelico, sceglie cogli occhi le femmine più di vista, e se le imprime a mente, come le rubasse; e poi, quando solitario cammina, spiaggia e spiaggia, orlo orlo al mare, quelle sono la sua meglio compagnia, più dei pezzi di un soldo o due che limosinò: perché è con quelle bellezze che la sua mente s’infigura sulla sabbia sotto il sole, che s’accalora e fa tutto lo sboccato, bocca aperta o chiusa.

Il vecchio s’appalesò un tale terribilio di femminaro perlomeno a parole che lui lo sentiva e contempo si diceva che per tutto lo scill’e cariddi non c’era né ci fu mai forse l’uguale.

Schiumava tutto, chissacché ricordava e schiumava, persino dallo sguardo schiumava e la schiuma che faceva con le parole, pareva quella della sua gioventù che gli veniva a galla sulle labbra, gli stringeva la gola e lo faceva checchìare.

Intanto che le strisciate, col passare del tempo rischiavano di cancellarsi e farsi invisibili, se non inesistenti, lui da quelle piedate passava a magnificare le femminote, da vero e vecchio fedele femminaro. La sua voce s’alzava da lì e in medesimo tempo pareva che le figure femminote s’alzassero anch’esse nelle sue parole, mano a mano che le maniava; le gambe lunghe, il petto lattoso, il busto sfilato, potente, il personale teso come un fuso: era come le impastasse e statuasse nella stessa rena umida delle piedate che il sole istantaneo cuoceva quasi fosse argilla. E alzandosi, la sua voce, prima s’insolenniva come quella di un predicatore che decantasse una divinità di cosa, poi però, come se quella divinità di cosa gli capitasse a portata di mano, il predicatore pigliava allora un fare grezzo, piratesco, e s’incafollava tutto sulle femminote, abbrancandole alla vita e lasciandole quando le riduceva senza percosìdire la medesima.

In mezzo alle piedate femminote, spesso e volentieri si rigettava fuori tutto sboccato dal ricordo della sua gioventù, schiumava tutto dell’antica valentia mascolina e di tanto in tanto, come per dimostrargli che non si era scordato di lui e della sua barca, o forse per ripigliare fiato, si degnava di tornare al soggetto primiero, però sempre come contorno alle piedate:

«Sì, se vi sfila il cuore di vedere barca, iate, iate sempre a scendere e sempre renarena, e cogli occhi perlustrate sempre alla punta dei piedi, e quando vi viene piedata, bella stampata sulla renanera, innanzi al piede, allora stoppatevelo immantinente, il piede, perché quella è marina femminota e quello è regno delle femmine regnanti sopra l’uomo».

A sentirlo, pareva che cogli occhi, solo a mirarle, avesse fatto una gettata, e gettata non di gesso ma addirittura di cemento su quelle piedate, quando le aveva scandagliate: a sentirlo, non c’era rischio che potessero essersi cancellate dopo che lui le aveva fissate coi suoi occhi.

Tutto all’inutile si sforzava di farlo scendere dalle femminote e riportarlo sulla barca. Se gli spezzava il profluvio, allo scialacquone le labbra continuavano a muoverglisi da sole per l’emozione, ed era schifevole vederlo sguazzare nell’acquolina, di bava e di schiuma, che il soggetto femminoto gli faceva in bocca. Ma il bello d’origine, con quel vecchio, era che il suo personale piacere glielo voleva passare come interessamento per lui, la femminota spacciargliela per barca.

Vide che il sole girava ormai al tramonto, in direzione di Gibilterra, illuminando al passaggio le Isole e il Golfo dell’Aria: si dilungò apposito a tenere gli occhi alzati al sole, nella speranza che il vecchio capisse l’antifona e non lo costringesse a restare ancora là, a tramontare con le femminote.

«Insomma, vedeste solo quelle strisciate e piedate? Nient’altro vedeste?» gli domandò poi col tono di quello che già si stringe la cinghia dei pantaloni e ripiglia il suo cammino: «Perché, se vedeste solo quelle…».

«Vedere, quanto a vedere, vedetti strisciate e piedate…» fece, e prima sbuffò fra le labbrone, rovesciando le pupille. E poi, come si fosse contrariato, gli aggiunse: «Io, amico del sole, col berretto che ho vi saluto, io il vistocogliocchi vi dico. Poco ma sicuro. Oppure, a voi, per caso, non vi va il vistocogliocchi e quello che vi va è invece il sentitodire?».

«Non è che mi va il sentitodire. Però, se il visto non è bastevole, così poco che non potete farci sopra nessun calcolo, allora un certo ascolto al sentitodire…»

Quello però, col tono come si sentisse offeso da questo parlare, col tono anzi sottosotto scattoso, gli levò la parola di bocca, per dirgli:

«Io, amico del sole, il vistocogliocchi vi dico, poco, pochissimo, ma sicuro, sperimentato con mano. Io non vi dirò mai il sentitodire, io non vi vendo fumo…».

Parlò un pezzo contro il sentitodire, apprò del vistocogliocchi; parlò un pezzo, e a lingua sciolta, perché ogni spiaggiante stila sproloquiarsi seco seco, su questo o su quello, quando va giornate intere tutto solo: così, se gli capita d’abboccarsi con qualcuno, piglia uno di quei suoi soggetti sviscerati seco seco e issofatto, parole e musica, glielo espone.

Sentitodire e ancora sentitodire, secondo lui non c’era altro in giro: la guerra era un sentitodire, il nemico e l’amico, il germanese e l’americano erano sentitodire, l’italiano poi, non ne parlava e non ne diceva, quant’era sentitodire; e ancora e ancora, chi morì e chi campò, che era massimo sentitodire. In giro, non c’era che fera e sentitodire, ovverossia peste e colera. Veniva da Crotone e spiaggiando per lo scill’e cariddi, quello che gli pareva a lui, era che la gente mangiava fera e beveva sentitodire: ma si domandava lui, ammettendo che con la fera, mangiare giocoforzoso, la pancia se l’addobbavano bene o male, quale concetto di mondo si potevano mai fare col sentitodire? Tiravano la riffa e basta, bevevano allo scuro.

Il vistocogliocchi invece, eh, quello, quello era un altro paio di maniche; con quello, un concetto, un conto, se lo potevano fare, un paro e disparo, senza sgarrare troppo, potevano tirarselo; insomma, sul vistocogliocchi ci si poteva basare e fondare: anche se non ce n’erano miria in giro, verissimo questo, e quelli che c’erano, ci voleva bella costanza e bellezza di vista, per ignescarli.

«Voi, sentitelo il sentitodire, sì» gli concesse il vecchio. «Voi però, prima, cercate il vistocogliocchi, se c’è, e quando c’è, smorfiatelo a dovere e per quanto poco sia, un’unghia, una scarda, una stampa, quello vi decifra tutta la cabala.»

«E per la barca?» gli fece a questo punto. «Tutto il vistocogliocchi, voi dite, è quel solo campione femminoto di strisciate e piedate. Ma solo per curiosità, che sentitodire c’è, di barca e non barca, per lo scill’e cariddi? Sentitelo, voi dite, il sentitodire, ma sinora, da voi, scusatemi, io sentii e risentii solo quello sgraffio di visto…»

«Ah, volete il sentitodire» gli fece il vecchio sporgendosi sopra di lui con la bocca aperta, quasi lo volesse addentare. E poi, a mo’ di minaccia: «E sentitelo allora il sentitodire, sentitelo e scialatevi…».

Fu come se gli s’appresentasse col tantaratàtantà che mazzolava sul tamburo, a tracollo il gettabandi faroto quando veniva sulla marina a gettargli un bando di dazio o altra sfilatura di reni governativa, o rincaro di panedifrancia o di sale o di Chinino di Stato, tanto per dire.

Era un cristianello d’aspetto mignunaro, strettostretto di viso e personale, che di mestiere sonava il tamburino, cioè a dire gettava i bandi e batteva il tempo negli accompagnamenti al cimitero per qualche misura di vino. Lo stesso tempo però, lo batteva anche quando gettava i bandi: perché arrivava e lo sentivano di lontano che si sfessiava col suo tantaratàtantà, però, appena lì, lasciava cadere quell’accordo allegretto come lo ritenesse sconveniente alla tristezza delle parole che aveva sulla punta della lingua, e subito, col gridare: popolo di Cariddi, attaccava, ahiahi, il passo di marcia funebre, per preparare l’animo alla funeraglia di novità che stava per dargli: tà tà tatà…

Secondo lui, s’immedesimava, ma era sempre la loro pelle che mazzolava sul tamburo, era per essa che sonava a morto. E difatti, a parte quel condolersi a proforma, la mano acconchigliata alla bocca, gli occhi che fissavano il vuoto, come se le parole gli uscissero di bocca da sole e lui intanto sbrigasse altre faccende con la mente, il gettabandi diventava, voce e tamburo, come la tromba del grammofono che getta fuori le parole dal disco, e anche se sono parole di sangue, a lei, alla tromba, non fa né caldo né freddo.

Ma del resto, il gettabandi non è il cantastorie che espone il cartellone e travaglia, fa l’opera di persona, sopra e dentro al fatto successo, vive, in una parola, la parte. Lui è ambasciatore di finanza e dogana, di delegazione e di governo, porta la pena che gli mettono in bocca, è l’eco che ripete quello che gli gridano.

Gettabandi di guerra, di battaglia e massacri, il vecchio non ebbe nemmeno quel proforma del tà tà tatà, per salvare la faccia: si tenne il suo tantaratàtantà, fra smaccoso e sfottente. Disprezzava ogni sentitodire, per convinzione e per principio, a lui le informe di seconda e terza mano non gli dicevano niente, e non si commuoveva neanche se si trattava di un sentitodire come quello che era tutto una carneficina, e anche se di seconda e terza mano, risonante di gemiti di moribondi e lamenti di feriti.

Tale e quale il gettabandi: senza dolore suo, il vecchio sbandiò l’impressionante sentitodire dello scill’e cariddi, mazzolando con risuoni laceranti sulla pelle a tamburo di tanti cristiani, stirata tesatesa, fra vita e morte, senza che a lui gli sfiorasse nemmeno la prima pelle che quel sentitodire fosse pieno non solo di legno di barche ma anche di carne e ossa e pelli di cristiani.

Eppure, il vecchio non era d’animo barbaro, non era un vecchio inselvaggito dallo spiaggiare, annate e annate, in solitudine: si poteva giurarlo che non era d’animo barbaro, uno così femminaro. Era solo che non si risentiva minimamente col sentitodire, tutto il suo mondo era vistocogliocchi, poco ma sicuro, il resto non esisteva, lui non diceva che lo aveva toccato con mano, diceva semplicemente che non gli era venuto sott’occhio. Così, ad esempio, quel grande battaglio di guerra, che si sentiva dire c’era stato sullo scill’e cariddi e in conseguenza del quale sarebbe stato sterminato ogni tipo di barca, dalla lancitta mignuna al caicco lordone, passando per ontro, feluca e palamitara, lasciando all’asciutto pescatori di Calabria e pescatori di Sicilia, su quello, poteva giurarci lui, giurarci sulla vista degli occhi, giurarci, giocarci il collo? Si sentiva dire, si sentiva dire…

E allora si sentiva dire che quando l’ammazzammazza della ritirata fece arraggiare e fumigare di sangue e nafta lo scill’e cariddi, incatramato e rosseggiante come un mare d’inferno, la barca se ne salì in massimo onore pure agli occhi degli spratici, di quelli che forse non l’avevano degnata mai d’un pensiero, come tutte le cose che vanno a finire, proprio quando se ne sente più grande il bisogno.

Si sentiva dire che il germanese s’arrogò sopra l’italiano ogni precedenza a fuirsela di Sicilia: con carri e carriaggi, s’andò ritirando allo Stretto, là precisamente dov’è più stretto, e con tutto l’agio passò sui suoi zatteroni, armi e bagagli, in continente. Le barche che trovò, quelle poche rimaste, sia sicule che calabre, non sterminate da bombe e spezzoni incendiari, quelle, si diceva, parte le attaccò l’una dietro l’altra agli zatteroni e se le trainò da quella sponda a questa, cariche di rottami e ferrovecchio del suo guerreggiare nell’isola, e specie nella Piana di Catania che alla fine pareva tutt’un altro cratere dell’Etna: gomme, bulloni, viti, chiodi, bidoni senza più benzina dentro, elmetti senza più teste sotto; e parte, tanto per non smentirsi, le sventrò di mano sua a baionettate, affondandole per sfregio all’italiano.

E si sentiva dire che i soldatelli italiani, intanto che i germanesi trasbordavano bruciandosi dietro il mare, se ne stavano aqquagliati tra carrubi e luppini, ricinarie e fichidindia, e li guardavano, gli spiavano le mosse a quegli statuoni bronzati di dentro e di fuori, aspettando, aspettandosi là, di là, non visti, di vederli imbarcare dal primo all’ultimo. Ma calandosi fra gli alberi come falconi, gli aereoplani inglesi, che si sentiva dire, sputacchiavano lingue di fuoco dalla bocca come fossero draghi volanti, sventavano i soldatelli e li bersagliavano con spezzoni fiammeggianti, scintille e saette: allora, si vedevano divampare tanti piccoli incendi in quelle macchie di grigioverde soldatesco, che si attizzavano con foglie, erbe e rami, e subito il fuoco li consumava e carbonizzava, e allora non si distingueva più se quei tizzi e tizzoni erano stati rami e tronchi di alberi oppure braccia, gambe e tronchi di cristiani.

Ma prima, prima ancora che suonasse il battaglio di ferro e fuoco, quando per gli ultimi pezzi grossi di Milizia e Fascio fu il momento di scappare tenendosi i pantaloni in mano e con una scarpa sì e una no, la barca agognata fu allora, si sentiva dire, che salì in grandissimo onore, che salì in tant’acqua e da come veniva di figurarsela dal sentitodire, si poteva paragonare a una femminella di basso popolo che prima nessuno calcolava e degnava di sguardo o parola, e che poi tutti, ricchi e poveri, si erano messi a corteggiare e a spasimarci come se si fosse scoperto che la femminella aveva preziose virtù nascoste, o indovinava la ventura o faceva miracoli. E si sentiva dire, specie dopo che l’ultimo ferribò, giusto il Villa, passò il mare e si autoaffondò davanti alla città che gli aveva dato il nome, che pezzi grossi di Milizia e di Fascio, con l’isola che gli bruciava sotto i piedi, fecero vere pazzie per quella femminella. E si sentiva dire che si precipitavano per le marine dove si sapeva che bazzicava, e ci fu chi, per averla, tirò fuori il portafoglio gonfio e chi si mostrò pronto a regalare una proprietà o una casa, e chi la stessa automobile Balilla sopra la quale era arrivato sin lì e che era ancora col motore acceso: e chi offriva gli anelli che aveva al dito, e chi il suo cinturone col revolver. E si sentiva dire che certuni, per averla, oltre a denaro e gioielli, arrivarono a offrire qualcosa, che c’era da pensare, doveva costargli caro, a un pezzo grosso di Milizia o Fascio, e cioè a dire l’umiltà, l’umiliazione di gettarsi in ginocchio a invocare barca, barca. E senza tanti giri di frase, si sentiva pure dire che certuni, i più focosi, arrivarono persino a offrirgli la vita, perché là in medesmo, nell’acqua o sulla sponda di mare, come dire ai piedi del letto, sullo scendiletto di quella femminella, persuasi ormai che non ci sarebbero mai arrivati, tirarono fuori il revolver e issofatto si spararono. E si sentiva dire che quel lusso d’arrivarci sopra, pochi e malamente se lo potettero passare: i più, neanche a prezzo della vita, ci arrivarono. Ma il fatto era che quella femminella, venuta tanto in auge, quanto in sterminio, non c’era più prezzo a pagarla: né barca sana sana, né zattera di tronchi d’albero o di tavole di letto o di pale di fichidindia. Né con la vita né con la morte.

«Vi scialaste col vostro decantato sentitodire?» gli aveva fatto il vecchio, con un certo sfottò nella voce, quando finì di sbandìare.

«Mi scialai, sì» gli smaccò lui. «Me lo decantaste bello il sentitodire, proprio un bellissimo sentito, non c’è che dire…»

E c’era veramente da scialarsi. Fosse andato tutto come diceva quel sentitodire, Polare I e Polare II, Marta e Santa Marta, le loro due palamitare, il loro ontro e la loro feluca, tutti i loro preziosi averi di barca, esposte più d’ogni altra barca, là, al duemari, al ferro e fuoco, avevano fatto anch’esse, fatalmente, quella barbara fine e i pellisquadre dovevano essere rimasti con una mano davanti e una di dietro.

Però, sino a che punto era veritiero quel sentitodire? Che assegnamento si poteva fare sopra un sentitodire? Capace che d’origine era una la barca persa e poi, di bocca in bocca, ognuno ci aggiunse la barca sua, del suo sentitodire. Doveva essere proprio una riffa, il sentitodire, aveva ragione lui, il vecchio spiaggiatore. Chissà quante volte in vita sua si era dovuto mettere sotto i piedi il sentitodire, per innalzare il solo vistocogliocchi, chissà quanti castelli di sabbia aveva parato il sentitodire, e poi magari aveva potuto spararli solo il vistocogliocchi. Si capiva che mostrasse tanto sprezzo per il sentitodire, che non si sognasse nemmeno di fondarsi su quello. Aveva ’sperienza di mondo, quel vecchio pezzentiere, doveva saperlo per scienza sua, scienza di spiaggiante, che sulle cose cogita e confronta, che nel sentitodire non c’è fondamento alcuno e che solo col vistocogliocchi uno si può dare una certa orientata e insomma, basarsi per questo o per quello.

Si trovò così, col vecchio, dalla parte del vistocogliocchi contro il sentitodire: si trovò a convenire che per il momento l’unico, poco ma sicuro, segno di barca, erano quelle stampe di strisciate e quelle stampe di piedate. Ora, gli faceva piacere credere che quel sentitodire poteva essere meno del detto e quel vistocogliocchi più del veduto.

Il vecchio, appoggiato alla sua lanciabastone, un poco sovrastante a lui, lo spiava come aspettando che macinasse uno per uno i cogiti pietrosi che gli aveva lasciato il sentitodire. Spiava però anche il sole, e tutto affardellato com’era, quasi si tenesse sul piede di partenza, pareva aspettare soltanto che il sole calasse a un certo punto del cielo, per rimettersi in cammino.

Il sole intanto, coi raggi della sua ultima luce, stava ormai per toccare quella riva di plaia taureana dove loro stavano inconversariati: un quasi marinaio e un quasi soldato che s’intrattenevano in un punto di quel grande braccio di mare davanti a cui andava tramontando il sole.

«E sputateci, ora, sputateci sopra a quelle strisciate e piedate…» gli fece infine il vecchio, un poco a commentario.

«E chi ci sputa? Lo diceste voi, no? di sentirlo il sentitodire?»

«E lo sentiste, no? E sentirlo, v’illanguidì tutto, no?» ribatté il vecchio, scaltriandosi negli occhi.

E poi continuò, tenendo sempre quell’aria di uomo vissuto, e l’aria pure del vincitore che non vuole stravincere e si mostra generoso col vinto:

«Ma ora fidatevi del sottoscritto, fidatevi, affidatevi, se vi dice lasciate fottere il sentitodire e mettete invece ogni pensiero, basatevi tutto, v’intendo dire, su quel vistocogliocchi…».

E qui s’ammastriò tutto in faccia, lo guardò come gli dicesse: allora, non vi capacitate ancora della grandezza del vistocogliocchi? e allora, sentite che vi dico. E gli disse:

«Voi sapete la differenza che passa fra il sentitodire e il vistocogliocchi? È la stessa che passa, figuratevi, fra la notte e il giorno. E la notte, non so se lo sapete, è femmina e fa chiacchiere, mentre il giorno è maschio, piscia al muro e porta il fatto…». Con la mano fece segno verso il sole e poi si toccò la fronte come se si scappellasse. «Porta la grande maestà del sole, il giorno, e sarebbe a dire che il fatto, il vistocogliocchi è lo stesso che il sole. E se poi il vistocogliocchi vi pare poco, ricordatevi che chi sta vicino al sole, si scalda: il sole è sempre il sole, anche se si vede e non si vede, un calore ve lo dà sempre, una chiarezza di vedute…»

Però, prima di arrivarci, o tornarci là, a quelle strisciate e piedate femminote, il vecchio, forse per fargliele più belle e preziose, ora che era sicuro di portarcelo col muso sopra, ci aggiunse di suo qualche altro sentitodire, che però era di stampo e argomento femminoto e lui si guardava bene dal chiamarlo col suo nome e cognome: per la verità, era assai più vicino al visto che al sentito, tanto quanto potevano essere lontane dalle strisciate le barche, che quelle stesse strisciate facevano, varandosi e svarandosi.

Questo sentitodire infatti, venne a mettersi davanti al vistocogliocchi, come la causa con l’effetto: gli si attagliava talmente su misura, che gli puzzò subito e gli puzzava ancora, di invenzio bell’e ’stantanea del vecchio. Nel suo personale sentitodire, le barche s’andavano a incarinare sulle loro strisciate e le femminote a infigurarsi sulle loro piedate, solo che le barche si vedevano e non si vedevano, mentre le femminote continuavano a vedersi sino all’intimo, sino a sotto le loro gonne, nude, sino a dentro il letto, sino a dentro le cosce: non doveva sospettare che fosse un sentitodire di testa sua, a uso e consumo suo?

«Voi, amico del sole, vi dovete immaginare di vedere…»

Così, se non era proprio visto, era immaginato, visto cogli occhi della mente.

Cominciò col fargli immaginare di vedere le femminote vedovate dei loro ferribò, e per segno di vedovanza, il vecchio gliele mostrava, tanto per restare nel suo, coi fianconi sciolti ormai dai rotoli di sale girati dentro le gonne a gonfiaculo.

Doveva immaginare di vederle, gli diceva, come statue di sale, e che altro sennò? affacciate là, in pizzo alla loro marina, statue cogitanti in vista al mare, sulla persa Sicilia salina, sulla loro sciagura salata cara. E poi doveva immaginare di vederle trasformarsi, da statue bianche in pantere nere dagli sguardi taglienti e terribili, mentre assistevano allo scempio di barca.

La femminota, padrona e donna sui ferribò, la barca, per l’avanti, non l’aveva mai degnata, commentariava il vecchio femminòtoro. E certo, doveva apparirle un mezzo troppo mignunaro di trasbordo, se appena appena le veniva a mente il tempo di splendore dei ferribò. Ma dovette essere proprio in quei giorni, nel battagliare di mezzagosto, proprio mentre ne vedevano fare massacro, che la barca si profilò in mente a lei come scialuppa di salvataggio: per ripigliare e riguadagnare Sicilia, o quella o niente, si dovette dire, meglio quella, che mai più sale, mai più Sicilia.

«La femminota, non è lei quella che si rassegna, rovesciando le mani, resa palma e reso palmo…» commentariò al commentario l’ardente femminòtoro. «Un’altra si schiferebbe di passare dalla carne di filetto dello spada alla carneditesta della fera, dal grande ferribò alla lancitta. Un’altra, non lei: lei, sapete come ragiona? Scappare è vergogna ma è salvazione di vita. Questa è la regola sua, grandiosa donna, quella è lei.»

Era quella che lui doveva immaginare di vedere all’opera per barca, fra quelle spiagge, plaie e scogliere prese di mira dai cannoni americani, centinaia e centinaia di bocche da fuoco che sparavano dalla Sicilia e il loro fiammeggiare s’incrociava con quello dei cannoni germanesi e ci fu una notte, quella sul primo settembre, che fu tutta un lungo terrorizzante giorno che fecero migliaia e migliaia di cannoni e tutta la gente che morì quella notte in quella luce che nemmeno fosse di mezzogiorno, vedette almeno di che morte morì.

Si tirarono il paro e disparo e zitte, magone, piratesche, in quella giornotte, avevano arraffato le barche o i resti restanti in quei loro paraggi. Notturno tempo, le avevano fatte passare per la porta di casa, e lavorando di mano callosa e delicata, le avevano sfilate pezzo a pezzo, armatura e traversine, sponde e scafo, scollando e schiodando, scatramando e distoppando, scucendole in poche parole, come calze all’uncinetto.

Avevano poi sistemato i legni sotto il letto, unitamente al loro catrame, alla loro stoppa, ai loro chiodi, forse pure al loro minio grattato, sino insomma alla loro ultima mollichella. Poi, ci si erano messe a dormire sopra, sdraiate lunghe lunghe, col loro personale di femmine alte, carnose e attiranti, col loro bruno cotto di pelle di maghe. E lì, a guardia delle barche incasciate, erano rimaste nel ferro e fuoco della guerra, che passava allora allora, coi cannoni fumanti, davanti alle loro porte.

Là, si doveva immaginare di vederle, gli diceva il vecchio, stringendo le pupille come le aguzzasse su quegli sciòlleri di femmine sdraiate, là vederle e stimarle all’olimpica calma che mantenevano in quel finimondo, come immortali che il cannone non poteva mai raggiungere: là, lontane e inaccessibili, sul letto dietro la porta, come in caverne senza rimbombo, dove pensavano alla barca che avevano messo all’asciutto, assicurata sotto al culo, e dove carezzavano e ribellavano con le unghie il posto vuoto accanto a loro, come tirando per i capelli il maschio verso casa, sul letto, dentro il caloroso nascondiglio della loro persona, per i capelli, con rabbia, fuori da quella bastardaggine di guerra senza amore né sale, di cui esse perciò se ne strafottevano.

Le vedeva, il marinaro? Sino a lì, doveva immaginarsi di vederle: dove si vedevano, contrabbandere con la barca all’asciutto, ma anche femmine, femmine lettifere per natura, all’asciutto di uomo, al peggio digiuno dei digiuni per esse.

«Sì, là, dovete essere per barca. E un mascolone come voi, con quelle celebri e celeberrime tutte all’asciutto, va e ottiene la barca e la qualunque, se le mette a mollo…» concluse il vecchio, ritornando al primiero piglio, con l’aria di averlo fatto per l’interesse di lui, tutto quel giocofoco, non per il divertimento suo di femminòtoro.

Dentro di sé rideva senza voglia. La barca, il vecchio non la poteva annoverare di sicuro tra le cose che aveva visto cogli occhi, perché di barche che si potevano sfilare con le dita, come calze all’uncinetto, non solo non se ne erano mai viste cogli occhi, ma nemmeno mai sentite dire. Le femminote dovevano averle arraffate per bruciarle come legno nel focolare e si capiva che dovevano averle sfasciate e sminuzzate: però, che lo scandaliava a fare il vecchio? a che scopo deluderlo, un vecchio che si dimostrava un femminòtoro tanto acceso e convinto? Anzi, per compiacergli di più, gli domandò quando, da così sfilate, avevano cominciato a rimontarle e vararle, le barche: le strisciate che aveva visto lui, erano forse quelle lasciate dalla prima uscita?

Il vecchio, prima smorfiò, ridacchiando d’un riso tutto grifonesco, per quella domanda che doveva avergli detto sino a che punto il marinaio le sconosceva, quelle femminone, e poi gli disse:

«E le fate così flaccommode? Vi dovete immaginare invece che furono talmente fulminee, che mentre ancora la guerra scotrumbava per qua davanti, riformarono le barche punto per punto, immantinente passarono in Sicilia e tornarono con sale, facendo in tempo a gettargliene interi pugni, per scongiuro, sopra la coda alla guerra, la coda, sarebbe a dire, del drago germanese che rinculava».

Per un poco stette a decantare l’impresa memorabile delle femminote come se poi avesse dovuto passare col piattino, e davvero, nell’infervoramento, pigliò l’inchiavatura del cantastorie, che la fa sempre tragica e ci mette accenti pomposi, come se gli venissero dal cuore.

Preparò la scena col cannoneggiamento a giorno della notte prima. I soli scoppiavano di notte e le stelle fiammeggiavano di giorno, il loro chiarore immenso svelava le città per specie di ammassamenti antichi di macerie, e le case di calce, squadrate, allineate alle due sponde, per specie di tombe della gente che morì come mosche all’epoca di una peste o d’un colera: famiglie sane morivano inserrate in casa, e allora gli facevano grandi gettate di calce a porte e finestre e poi imbiancavano in giro alla casa per segnarle, segnalarle, e la casa si tramutava in sepoltura.

La gente calabra piangeva per la sicula e la sicula piangeva per la calabra: mai si sarebbe creduto, che rintanate fra quelle specie di tombe sulle marine, si trovassero ancora delle anime vive, neanche le anime toste e scabrose delle femminote, si sarebbero credute. Pure le femminote sdiregnò la guerra, era questo che già si sentiva dire. Pure loro c’incapparono, quelle che ci abbellivano la vista per questi piedipiedi. Già gli cantava il miserere, la gente, alle femminote, le faceva morte e sepolte, le faceva però nel menzognaro sentitodire e per sentitodire non si conoscerà mai la femminota, non si potrà mai dirla.

E infatti, quelle fatesse, vive dalla prima all’ultima e olimpicissime, appena appena si sgombrò il panorama davanti, come fossero state sempre alla misa, persone e barche si stanarono, quelle già coi capelli bell’e intrecciati, queste già tutte scafate e persino fresche miniate, vararono che lo scill’e cariddi rossiava ancora di sangue o fiammeggiava avvampato di nafta, e qua e là appariva ancora, con le onde bianche come lenzuoli, tutto impallidito, sfacciato di morti, nemici con nemici, spalla a spalla e guancia a guancia, sottobraccio come vecchi amici: ogni nuova onda che arrivava di mare aperto, da Malta o dalle Isole, pareva pigliarsi di spavento, e allora s’agitava, s’ingolfava, si ritraeva, scappava come una ninfa impressionata. L’onda medesma perciò, si spauriva scontrandosi con fiamme, sangue e cristiani morti alla deriva, ma la femminota no, la femminota drizzava per Sicilia col piede alzato come ce lo poggiasse già sopra.

«Ora, che era, che era?» si domandava proforma il vecchio femminòtoro. «Che era alla finfine tanta prescia di mettersi salesale, tanta da non calcolare offesa alla propria persona viva e all’altrui morta? Che era, per correre per Sicilia sopra quel mare che vaporava di fiati ancora caldi di cristiani allora allora spirati, di respiri di moribondi, eh, che era? Il sale, sì, era per quello solo e per nient’altro: ma forse per intrallazzarlo? forse per lo sgobbo e il pizzo che potevano farci con la gente che s’agoniva per privazione di sale? Eh, no, no. Il fatto era che più d’ogni altro, esse stesse, esse in proprio si squagliavano di voglia di sale. Quelle, il sale ormai ce l’hanno nel sangue» sentenziò il vecchio, insegretandosi tutto negli occhi e sporgendosi verso di lui sulla sua lanciabastone. «Quelle, è notorio, lo fiutano come tabacco da naso. Forse perché sono dissapite? Al contrario, perché sono saporitissime. Ne fanno, pare, un grand’uso personale, ma può mai bastargli se ce l’hanno per segreto di bellezza e desidererebbero viverci come in mezzo a nuvole? Non sentiste mai dire di femmine che per segreto di bellezza si bagnavano nel latte d’asina? E lei, la femminota, ha invece il segreto di mantenersi sotto sale. Vi capacitate ora, perché la vecchia, fra le femminote, compete con la giovane e quasi gliela tira: il busto intesato come un fuso, la pelle liscia e vellutata, la movenza carnosa e snella? Vecchia, ma per mododidire, perché tenetevelo a mente, la femminota non invecchia, a un certo punto le succede che muore, ma invecchiare mai, non stila. Eh, certo, per forza, non stila. Chi, chichiunque sia, vecchia e nonnava, oggi, domani, adocchia un uomo e se n’incapriccia come una juvenella di primo pelo: e allora sapete che succede? Succede che st’uomo la tira fuori di sale, glielo spolvera e quella ritorna fresca, avesse pure ottantanni, fresca e agile di vita come fosse una costardella che anche dopo anni di sale, rinviene e riluccica e ce n’è, dicono, che se sentono mare, la coda gli torna a battere come se ripigliassero a nuotare. Eh, certo, st’uomo che le rinfresca dev’essere sano sano, dev’essere temprato della meglio, che magari si spezza ma non si piega, sennò quelle non l’apprezzìano. Giovine, in primis dev’essere questo, giovine in primis, e poi pure bello, bello e malandrino, una fattispecie di voi, lo capiste, no? questo dev’essere per fargli sangue a quelle, perché a quelle il vecchio gli schifa. Passa largo, gli dicono al vecchio che le mira. Non ci sbavare con gli occhi. Ma miratele voi, giovanotto, voi che mi parete bene incavallato, sano sano, temprato della meglio. Miratele voi, vecchie e giovani, fate questa prova e vedrete come si sconchigliano tutte…»

Così, a piacere suo, concluse quella salatona di femminote. Prima, erano statue di sale, poi si squagliavano di voglia di sale, e poi ancora e in totale, entravano e uscivano di sale, per segreto di bellezza, a dire di quel femminòtoro, non per quello che era reale e notorio, cioè saliamento di dazio e buscatina di giornata.

Prima, era andato dicendosi: ma sentitelo questo femminottaro in disarmo, sentitelo, se non ci sarebbe da fargli la baia. Alla fine invece, qualcosa, nel vecchio, lo aveva immalinconito: era nei suoi occhi, questo, ed era stato quando si era taciuto. Gli era parso di vedere come un tremolare smarrito, perso, negli occhi del vecchio, come se quello spirito momentaneo che gli avevano attizzato le femminote, quel rinfocolio di vita se ne andasse da lui, rifacendogli dentro, più sterminato ancora di prima, come a sterminio, laddèntro il senso di solitudine del suo spiaggiare. La figura del vecchio aveva diviso molto in quel momento della fine del giorno, come se il sole che tramontava in cielo, tramontasse anche lì, nei suoi occhi, in lui: come una luce senza più calore, una smania che si spegneva senza ribellarsi e senza rassegnarsi, perché era quello il giro della vita, il movimento della natura. Avrebbe detto che si faceva come un’ombra sul vecchio, dal vecchio, e una punta fredda toccava anche lui.

Questa impressione non mutò né si cancellò più in lui, neanche in quel momento che era passato un giorno, e neanche dopo, in futuro, credeva.

Il vecchio sembrò rendersi conto d’avere perso il filo del ragionamento, o d’averlo ritrovato per conto suo e averlo seguito tutto fino in fondo, fino all’altro capo, che era la stessa cosa che perderlo o riperderlo. Parlando, allora, come non avesse più un interesse suo in gioco, e quelle frasi le dicesse solo proforma, per concludere il loro abboccamento, gli disse:

«Sì, la barca c’è. Ma voi, giovane e buono, siete capace di scandagliarla sotto quei troni di culo? Voi, marinaro e bello, vi sapete orientare fra tutte quelle nuvole di sale, in mezzo all’anche di quelle gigantesse?».

Non erano domande fatte per avere risposte, dato che aveva già le sue: non lo erano prima e figurarsi ora. Lo sfidava ancora a montare sulle femminote, non sulle barche: sopra i letti e non sotto, dove, a suo dire, si tenevano incasciate le barche. Ormai, però, lo sfidava senza più arrotondarsi e sfilarsi le grosse labbra quando diceva dei troni di culo, o delle cosce, o di questo e di quello delle femmine, sia femmine note, sia femmine ignote, come se ora quelle sboccataggini gli venissero solo per parlare ancora, con quell’amico del sole, la lingua del femminaro con cui gli si era subito presentato e che gli aveva parlato sino allora, rigurgitante di schiume di gioventù: ma parlava, ormai, una lingua che era tornata a essere nuovamente morta per lui. Ma non solo quella, bensì tutte le lingue, di tutti i sentimenti e di tutti i sensi fisici, sembrava che fossero morte per lui da qualche momento. I ricordi e i desideri che lo avevano assaltato, si allontanavano da lui come il sole dalla terra, i loro colori si confondevano con l’ombra, i loro gridi e mormorii si spegnevano: e solo ora, in questo, vedeva nel vecchio rifigurarsi quei lontani spiaggiatori che seguivano a occhi bassi la linea nerastra, catramosa, dei rigetti di mare, come una linea di silenzio e di cose morte, naufragate, come se quella linea fosse, in effetti, lungo una riva isolata, fuori del mondo, dove questo mare qui si curvava su se stesso per tutta la sua estensione, come se lì finisse e un altro ignoto e profondo mare, un maremorto, di acque come cristalli, cominciasse da lì. Ma in quanto tale, ora lo riconosceva come uno di mondo, vissuto di tanto di quel mondo visto cogli occhi, che si era ormai come tatuato sulla pelle col nero di sole, fitto e indecifrabile.

C’era veramente qualcosa del sole, in quell’ora, tornava a dirsi, che si rifletteva nel vecchio e pareva modellarlo a sua immagine e somiglianza, e calamitarselo dietro nel tramonto.

Il vecchio, come per dargliene ancora una riprova, spiò nuovamente al sole: anche se non faceva più alcun abbaglio, si mise la mano a parocchio sulla fronte per guardarlo e in questo gesto, d’un gran ridicolo a vedersi, sembrò salutarlo da soldato. Gli passò per la mente, figurarsi che stravaganza di pensiero, che quello fosse un segno a baccaglio fra lui e il sole, una specie di rito serotino, un segno di ringrazio che il vecchio gli faceva a ogni tramonto, perché lo aveva visto ancora quel giorno e perché sperava di rivederlo ancora domani: e che gli faceva forse anche al sorgere, perché lo vedeva ed era visto ancora per quel giorno, lui dalla sua bassa solitudine sabbiosa, il sole dalla sua, alta e immensa, d’aria di fuoco.

Stava sul campo e salutava il suo generalone alla fine di un’altra giornaliera battaglia. Con quel saluto, si figurò soldato in piena regola, ritornò di guerra passata e presente: soldato però della sua vita, di ritorno dalle guerre combattute in nome di lei.

Il sole li aveva raggiunti col suo freddo riflesso di morte. Dalle Isole, e oltre, da Gibilterra, la sua luce rasente al mare approdava un’ultima volta a quella riva, senza più peso né fulgore, e pigliava a salire, oscurando per la spiaggia e la plaia: dietro, fra improvvise serpentine, bianche e rosse, di fiamma, si faceva viavia l’ombra, come se gli ultimi raggi si consumassero da soli in un guizzo, riducendosi in cenere e carbonella, confusi ai granelli di sabbia.

A capo chino, col mento appoggiato sulle mani con cui stringeva la sua lanciabastone, il vecchio si sforzava gli occhi dietro la ruota di sole che girava in giù, in mare, lasciando in cielo una scia rosseggiante, come se per l’attrito infiammasse l’aria per dove passava. Il vecchio aveva il respiro mezzo e mezzo col sospiro, un risospirare stracquo come quello del mare sciroccato, che col sole calante andava sbollendosi sempre più nel vaeviene della maretta.

Dovette essere questo: il sole di cui pareva in adorazione, le femminote che forse lo tenevano ancora squietato, lo scirocco a levante e lui, in persona e personale, con le narici larghe e schiacciate, le labbra grosse e inviolate, gli occhi bianchissimi sotto le palpebre pesanti, come fossero cariche di sonno, con pochi cigli, il colorito negresco e il rizzuto di barba e di chioma tutt’in giro, dovette essere tutto questo insieme a farglielo rassomigliare a Grifone, il gigante moro che esponevano di mezzagosto a Messina in coppia con Mata, gigantessa pure lei, lei però di carnagione bianca: e come gli era già venuta a mente Mata, richiamatagli da quella tale Peppinagaribalda, così ora gli veniva Grifone richiamatogli da questo statuone di spiaggiatore.

Ogni volta, ricordava Grifone e sentiva la voce di suo padre che lo teneva per mano all’ombra dei due giganti, tutti e due sopra i cavalloni di parata, alti sino a toccare i balconi delle case su quello spiazzo di fronte al porto: l’africano attira lo scirocco, potentissimo l’attira, ci facesti caso, ’Ndrja? gli diceva suo padre, e scirocco bello, del meglio, levante e ponente. Ce lo prestassero, pensa al servizio che ci farebbe, parato in faccia al mare con la passa, i quattro mesi senza r, oppure solo uno, pensa a quanti spada ci richiamerebbe lo scirocco dell’africano.

Anche se poteva sembrare che suo padre si divertisse col muccusello, lui gli aveva creduto, perché era vero che quel giorno di mezzagosto lo scirocco si poteva pigliarlo e metterlo nei sacchi: e a Messina, del resto, si può dire che se ne nutrono, mattina, mezzogiorno e sera, una stagione come un’altra; ed era pure vero che levante e ponente è lo zucchero suo, dello spada, il suo miele, il suo fiele, il suo fielemiele. Per questo, in seguito, al solo ricordare Grifone, l’aria gli sciroccava intorno, anche se non era, come ora infatti non era, là, al Golfo dell’Aria, scirocco a levante e ponente, ma una qualsiasi altra specie di scirocco.

Il vecchio, lo rivedeva ora, raffigurato a Grifone, incafollarsi sopra le femminote con quello stesso sciabolare grifonesco del gigante moro, che nemmeno un intero harem di femminelle ordinarie di statura riuscivano ad addobbare, e Grifone infatti patì molto finché non trovò Mata, gigantessa pari sua. Se non era una Mata, anche a questo vecchio colosso, ai suoi tempi, per addobbarsi la fame di femmine, gli ci volevano perlomeno una mezza dozzina di femminote, e non certo tipi mignonetti come Cata, bensì come quella Peppinagaribalda.

Il sole sparì in mare e il vecchio si sollevò sulle spalle, pigliò la resta di mosciame, coi denti sciolse una striscia e cominciò a masticarla, però senza addentarla: la masticava come ne spremesse il sangue, e il mosciame era ancora tanto mollacchio, che doveva sapere di crudo. Poteva dirgli: non ve lo mangiate ora che è ancora crudo, aspettate che si secca, poteva dirgli questo, se quello aveva fame ora? Poteva dirgli soltanto, e gli disse:

«Così v’arraggiate di sete col sale. Aspettate almeno che vi vado a pigliare qualche verdello…».

Corse allora sopra alla plaia, cercò fra le limonare e scelse due o tre di quei verdelli siccagni fra i meno siccagni, e li portò al vecchio rimasto col mosciame fra le mani. Il vecchio spaccò uno dei verdelli fra i denti, lo succhiò un poco e poi riprese a masticare mosciame, ripassandosi quella striscia da sopra a sotto, da dentro a fuori, dai denti alle labbra, come fosse un organetto e la suonasse senza suono. Finalmente, quando già a lui stava venendo uno sconcerto di stomaco a guardarlo, gettò la striscia, succhiò ancora il verdello, gettò anche quello e tornando a fissarlo, gli ripeté quel ritornello:

«Sì, per barca, dovete essere con quelle celebri e celeberrime…». Gonfiò il petto e impugnò la lanciabastone con una mano, scostandosela dal fianco col braccio allungato, come fosse lo scettro di re africano di Grifone, poi la rivoltò dalla baionetta e sembrò veramente una lancia. Gli ricordò, alla figura, un ras abissino che aveva visto in fotografia all’epoca della guerra d’Africa. Questo ras, quando gl’italiani riuscirono a farlo prigioniero, dopo che gli aveva dato filo da torcere, la prima cosa che fecero, fu di spuntargli la valorosa lancia e per sfregio e ricordo dello sfregio, gli vollero fare quella fotografia in atto di impugnare la sua lancia spezzata in punta.

Se doveva essere soldato di qualche patria, quella era l’unica che gli si attagliasse, al vecchio insoldatato: l’Africa, quella tripolina di Grifone o quella abissina del ras. E dietro questo pensiero, come se veramente il vecchio fosse diventato quello e quello ai suoi occhi, nell’aria che scuriva, gli sembrava di vederlo, in quella posa, realeggiare con lo scettro e rassìare con la lancia. In quella posa, con l’ombra che gli cadeva in giro alle spalle, sulla mantellina, non era più un vecchio che spiaggiava di volontà sua, ma di necessità, a causa del colore diverso della pelle che lo esiliava dal consorzio umano: e lui andava esiliandosi, spiaggiando ma guerreggiando anche, perché lui non offriva il collo, lottava, e per questo aveva la sua lancia, e l’aveva spuntata, per tale segnale.

Poi, o perché la calata del sole era stata troppo rapida e forte da seguire, o perché da qualche tempo si spremevano in quella luce falsa a smirciare intorno per la spiaggia e sopra, per la plaia, come in cerca di qualcosa, gli occhi pigliarono a fargli la lagrima. Inattesa, come per conto suo, la lagrima gli sgocciolava sul ciglio come lo stillare di un lontano pianto, segreto anche a lui: in quell’attimo, il brillio che mandavano le pupille, s’appannava e annacquava, quasi che la lagrima cadesse di nuovo dentro il vecchio, come in una tazzina di porcellana, dove si conservava per essere usata ancora, perché anche quella sorgente si essicca col tempo in un vecchio, le lagrime viavia la vita le dilapida, la vita si essicca per la morte.

Però queste non erano lagrime di pianto, il vecchio pareva non le sentisse nemmeno e non se le asciugava. Erano lagrime d’occhi, lagrime che si lagrimavano da sole.

«Sì, ho una mezz’idea che mi pernotto qua» mormorò il vecchio, come si fosse fatto un calcolo dallo smirciare sino allora lì in giro.

Pigliò la lancia e cominciò a muoversi intorno, alcuni passi qua, altri là, si fermava e cogli occhi e la punta della lancia smuoveva e scandagliava la sabbia, e poi faceva altri passi e si fermava a scandagliare un altro posto, come un cane che va cercando col fiuto il posto dove fare gli affari suoi.

Alla fine, gira e rigira, trovò il posto che cercava, quasi nello stesso punto dove s’impurparlarono o per meglio dire, dove il vecchio impurparlò lui, a pochi metri dalla riva, in un ripiego, quasi fra pietrebambine e rena, dove appunto i finanzieri, vedendolo, avrebbero potuto credere che l’aveva rigettato il mare.

Lì, piantò la lancia profondamente dentro la sabbia, come gli dovesse fare da paletto alla tenda, arma e insegna per la notte che passava lì. Cominciò a sbragarsi: resta di mosciame, mantellina, tascappane… E qui, con l’aria, se non di congedarlo, di non volerlo nemmeno trattenere, gli disse:

«Iate, iate sicuro sulle parole mie. E ricordatevele, le parole mie».

Già abbastanza sorpreso di questo, perché credeva di essergli ormai passato di mente, lui e la barca, si sorprese ancora di più nel sentirgli fare una specie di riesumo del visto, dell’intravisto e dello stravisto, come per appuntargliene l’essenziale nella memoria.

Gli ricordò il grande ossame di fere che ingombrava la marina, perché, specificò, quello poteva servirgli di segnale per riconoscere il posto anche di notte:

«Ma non sia mai che passate di giorno» gli fece, «non v’arrischiate di guardare, perché tanto biancheggio d’ossa v’abbaglia. E poi, vi credete forse di vederla la femminota di giorno? Forse è femmina di giorno, quella? Ve la potete insognare di giorno, quella…».

Gli ripeté poi le strisciate e le piedate e gli aggiunse, di nuovo, che avendole viste ancora fresche albeggianti, giudicava che le femminote avessero varato una cinquina d’ore prima:

«Fatevi conto» gli precisò, «mezzanotte all’incirca. E voi circa a quell’ora, prima possibilmente e non dopo, vi dovete mettere alla misa e fargli la posta…».

E qui tornò fuori il fidelissimo delle deisse, ma non più lo smanioso femminòtoro, che pareva volercelo mandare a nome e a gusto suo sulle femminote: solo un vecchio in ammirazione, un fedele antico di quelle deisse galeote, con le sboccataggini ormai schiumate sulla bocca, ma dette e ridette unicamente perché non c’era o non trovava altro per illustrarle e decantarle, esse per esse, spassionatamente, senza più pasteggiarsele in bocca, fare saliva e ingrifonarle: con accenti, perciò, più persuasi e persuasivi, se doveva dire.

«Se volete approdare allo scopo vostro, in Sicilia» continuò, ponderando le parole a una a una, pesate posate, sapute sapite, come dette, da bocca a orecchio, dallo spiaggiatore, quando va solo seco seco, «vi dovete scrivere a mente questo: che sono deisse, e se non le trattate per tali e non gli entrate nella divozione, voi, in Sicilia, per grazia loro, non ci arriverete mai. Pigliatele per il verso loro invece, per quanto dispotico sia, divozionatele nello stile che stilano e in Sicilia allora vi porteranno a musica, ciancianiando…»

E poi, per filo e per segno, gli aveva spiegato il modo e la maniera per entrargli nella divozione:

«Sul fatto le dovete cogliere» si raccomandava. «Con la divozione aperta».

Lì, alla misa, sulla marina incarcassata, all’atto del varare, quando stavano sopra una gamba, perché l’altra l’avevano alzata già sulla barca: quello, secondo lui, era l’attimo in cui doveva saltare fuori dallo scuro di notte per assaltarle nel loro scuro di dentro, incuneandosi tutto, sensi e sentimenti, nella divozione di quella che aveva prescelta a occhio, quella che scuroscuro gli pareva la più sicura da incavallare. Poi, una volta dentro, si doveva dare da fare lui: dentro, laddèntro, era opera di chi era giovanotto, e chi era vecchio se ne restava fuori, non era più opera sua, quella.

A quel punto lo aveva guardato e riguardato, stringendo e avvicinando a lui gli occhi, per tutto il personale:

«Mi sbaglio o restate apatico?» gli disse guardandolo fisso negli occhi come per leggervi la verità. «Perché, com’è che non vi ridono gli occhi? Se vi devo dire, non mi parete allettato da questo scialibi di femmine che vi sto a dire. A me, per dirvela francamente, una balla di ghiaccio mi parete. Ma ditemi una cosa: non è che vi successe qualche guaio grosso in guerra?» Pronunciò queste ultime parole lento lento, grave grave, accigliandosi e tirandosi indietro contempo, come fossero le parole stesse, mentre si esprimeva, a creargli quel terribile sospetto. «Perché, non è che sareste il primo a restare marchiato di sta sorta di maniera. Infamità di guerra sono, e non è che uno che c’incappò, lo porta scritto in fronte. Ma voi a me lo potete dire, di guerra venite, tutti sotto questa gran coppola di cielo siamo, soggetti a ogni sventura: eh, non è che vi capitò questo guaio che dico e non dico, quel guaio, voi mi capite, per cui, di mascolo vi restò solo la figura e io di conseguenza perderei il mio tempo a parlarvi a voi di femmina e tanto più se femmina femminota, eh?»

«No, state tranquillo» gli rispose. «Il guaio che intendete voi, non lo passai, per fortuna mia. Ma non ve lo dico per quelle vostre deisse, ma ve lo dico solo come fra uomo e uomo.»

Rispose serio come gli aveva richiesto il vecchio, ma dentro di sé tratteneva uno sbuffo di riso, perché, con quel sospetto, il vecchio gli era parso incommarato forte con le sue femminote, preciso identico, parola per parola, a quella Jacoma e alla vecchia aiutante: anche se lui non aveva alle spalle un boschetto fitto e verde di aranciare, ma troffe di limonare secche e rancidose, né dentro il boschetto c’era un bisquì di delicata mignonetta come Cata, ma una qualche scabrosa e capotica gigantessa della specie di quella Peppinagaribalda, che era la specie che il vecchio mostrava e dimostrava di preferire.

Come se gli occhi non gli bastassero più per vederlo, vedergli in quella luce quello che a lui gli passava per mente di vedergli, il vecchio gli dette allora delle tastatine alle spalle e ai muscoli delle braccia, infine, con tutta la delicatezza che poteva metterci un gigante grifonesco come lui, fece con tutte e due le mani che si girasse con la faccia al riverbero di sole:

«La guerra, a quanto pare, non vi maculò, non v’alterò in niente, tutto sano vi lasciò…» aveva concluso, come fosse un poco meravigliato del fatto, perché dalle sue parole si sarebbe detto che quello, il fatto di lui che tornava di guerra tutto sano, sano tale e quale partì, non era culo o merito suo, era invece una concessione, una grazia che gli fece la guerra. Però, subito ripigliò nuova lena da quel dato di fatto. «E allora, dato che le conosco come le conosco, quelle grandeisse, dico e ridico che gli farete genio immantinente, perché voi, se non lo sapete, siete maschio, buono all’uso e contempo bello di vista di figura e questo vostro è tipo raro che s’incontra assai, assaissimo coi loro caratteri, il tipo muscoloso, eppure snello, snellissimo, il tipo insomma di maschio a schino, il tipo perlappunto che dice il detto: è maschio e maschino, e questo detto dovettero inventarlo proprio esse, esse, esse sì, quelle grandeisse, perché dovete sapere che fanno come una specie di prova che sanno solo loro, e in questa, per sprovarlo, l’uomo, sprovarlo nel suo mascolino di natura, lo pizzicano là, al nerboschino, e se gli suona come una corda di violino…»

«Ma che è sto nerboschino che dite?» gli domandò a questo punto non per altro ma perché sinceramente quel nerboschino era la prima volta che lo sentiva. «Sarebbe per caso lo spuntone della spina dorsale che a qualcuno gli esce di dietro come una coda mozza?» disse ancora lui come rispondendosi da sé.

«Di dietro? Ma che dietro, davanti. E sennò che stiamo a dire, che stiamo a fare se non vi capacitate che è cosa di davanti e non di dietro? Non lo sentiste mai dire il nome nerboschino, ma il peso davanti, quello, ve lo sentite, sì? E per questo dico che gli andrete a genio. A genio? Vi canteranno canzonelle, ricordatevi di questo che vi dico. E voi sonategli, sonategli, perché gli piace assaissimo la musica che suona il flauto di pelle, specie al presente che la guerra gli sdiregnò il mascolo di casa. Sonategli con sentimento e vedrete che grate, gratissime si mostreranno, ché memori sono di chi gli rese servizio. Insomma, c’intendemmo? Apriste bene gli orecchi a quello che vi dissi?»

Doveva credersi di avergli fatto un fagottello di ammaestramenti come padre a figlio che parte e non sa ancora il mondo, o come padre che sul morire confida al figlio il principale segreto della vita, la scienza sua, dicendogli a buon bisogno di farne buon uso e a stretto bisogno di farne stretto uso.

Quegli ammaestramenti li aveva scordati nello stesso tempo che il vecchio glieli ricordava: rimorivano al suo orecchio come cose nate morte nelle stesse parole con cui il vecchio gliele riesumava per rinfrescargliele e dargliele vivevive. Però, ora che stava già con un piede sulla famosa marina femminota, gli indettamenti alla sinfasò e le nonsenserie del vecchio gli tornavano a mente, come se realmente stava per trovarsi in bisogno di doverne fare uso. Ma più cercava in essi un modo d’uso, largo o stretto, una maniera di farne ’sperimento, e più si convinceva che il vecchio, fra schiuma e schiumazza, se n’era andato tutto in poesia.

Uso? Ma quale uso poi? Col suo senso pratico, spratico, il vecchio gli parlava della divozione femminota come di un giardino di tesori che era sotto un incantesimo che lui doveva rompere, con porte e passaggi da aprirsi a lusinghe e sciabolate, rischi e arcani di femminone nude, in apparenza di draghesse e serpentesse, da vincere e svelare: e le parole mammalucchine che doveva dire senza sbagliare, e le prove di forza e di valore che doveva dare con la sua arma naturale, e questo e quello, e quando questo, quando quello. Gli aveva raccomandato di tenere ogni cosa bene a mente, non confondersi, non aprire bocca, dove invece aveva da fare sforzo e casomai, per lo sforzo, gli poteva succedere di aprire qualch’altra cosa: né, per contrario, fare sforzo dove invece aveva da dire parola; e lui lo aveva ascoltato come se gli parlasse veramente di un incantesimo, dove invece si trattava di femmina femminota che se le va a genio un uomo, lo afferra e se lo piglia e sennò non esistono flauti, non esistono giovanotti, per quanto temprati della meglio, capaci di spezzare quell’incantesimo. Per questo, se stava a tutto quel fottisterio che diceva lui, a tutte quelle sue regole magiche, forse gli conveniva non tentare nemmeno di avere trasbordo dalle femminote e procedere oltre quelle strisciate e piedate, seppure c’erano ancora, seppure c’erano mai state.

Ma intanto il vecchio, senza darlo a vedere, s’andava ritirando sotto la sua tenda d’aria, dentro la sua tana di sabbia. Con la bocca, cogli occhi, si tratteneva ancora con lui, ma col piede si spianava già la sabbia accanto alla lancia, scansando col pollice le pietruzze dal suo letto.

E poi s’andò ritirando anche cogli occhi e con la bocca. Come si fosse scordato di lui, occhìava intorno e ripeteva:

«E dove vado? Sì, qua mi pernotto. Con tutto st’apparolamento che ci ebbi assieme al marinaro, qua si scaldò tanto, a senso mio, che mi pare quasi d’averci casa in tutto sto renarena e che ci ricevetti visita di amico. Sì, qua m’appaglio, qua mi poggio la testa sopra a tutte ste chiacchiere come sopra all’origliere, e me le risento, me le risento, mentre me ne cado in sonno…».

Forse gradiva che lui sentisse questo, ma la verità era che sempre più s’andava ritirando sotto la sua notturna tenda fra rena e aria: con le grandi piante dei piedi strisciava avanti e indietro sulla sabbia, calcolando lunghezza e larghezza sulle proporzioni del suo corpo, come se si pigliasse da solo le misure per la sepoltura.

Quello di rintanarsi e fortificarsi per la notte, anche se c’era ancora un bel chiaro di luce, pareva essere ormai il suo unico pensiero: un tale pezzo d’uomo, così statuato, così nero di pelle, così rizzuto di barba e di chioma, un tale Grifone, un tale ras e alla somma di tutto, un tale soldato, faceva senso vedere come s’incarogniva alla calata del sole, come s’andava a insabbiare, preparandosi per la notte come per la sua morte: con la vicinanza alla riva, la divisa di tanti pezzi dove ogni esercito poteva trovarci il suo, la lanciabastone, il piastrino di riconoscimento, la resta di mosciame crudacchio, che a pensarci sopra per un solo momento, all’origine sua, origine mortale di fera a braccetto con fame, era di fatto mangiare più da morto che da vivo… Aveva tutto un apposito armamentario con false generalità e mentite spoglie, per farsi trovare in regola dai finanzieri di qua, e anche da quelli che, secondo quanto mostrava di credere lui, dovevano essere in perlustrazione pure su quelle spiagge di là, e così passare le linee della morte.

Ma quando ormai non se l’aspettava più, quando ormai pareva che si fosse troppo rinserrato in quel suo pensiero, troppo isolato in quei suoi preparativi di pernott’a morte, il vecchio sorprendentemente gli rivolse ancora la parola, e quello che meno ancora si sarebbe aspettato a quel punto, fu per parlare ancora delle femminote, e fu per parlarne come se davvero le pensasse sotto apparenze di draghesse e serpentesse che ci voleva gran coraggio ad affrontare per spezzargli l’incantesimo e godere dei tesori del loro giardino di femmine deisse:

«Se la loro fama vi spagna e nemmeno per barca ve la fidate a fermarvi» disse senza neanche nominarle, «allora girate largo e allestitevi a passare. Ma se vi basta l’almo, se vi basta…» e marcava su questo punto «se vi basta l’almo, dico, bell’impostato di natura come siete, allora sentite a me, sentite…» e qui fu come lo ripigliasse quel primiero assillo femminaro, come se quel femminòtoro schiumoso risorgesse domandando di dire ancora una parola per bocca dello spiaggiatore: «Dategliela una bella sconquassata, dategliela a qualcuna più campiona, di modo che si spolvera un poco di tutto quel sale, dategliela tanto per farvene un concetto e poterlo dire un giorno, dategliela pure per il piacere di chi vi parla… E non vi pare un peccato che gettate sta splendida occasione, che tornate di guerra e passate per là, senza farvi una basetta femminota che non c’è chi non se la desideri? E come? L’avete di passaggio, a portata di mano come un alberello di giardino carico di portogalli, che uno passa, alza la mano e scippa il portogallo che vuole, e voi non vi scippate un portopacchio di quelli, tanto per assaggiarlo e dire se la fama corrisponde o meno? E come? Non vi portate a casa un ricordo di femminota? E allora, a che vi servì sta guerra? Persa di tutto fu per voi? E che racconterete quando sarete vecchio, che deste il culo per quello lì, per quel mussol’e lino, tanto per intenderci? Iate, iate amico del sole, iate da quelle deisse sopraregnanti sotto l’uomo, iate e fate un viaggio e due servizi: barca per l’utile vostro e ’ncarca per il dilettevole mio, se non s’aggradisce a voi. Voi, in punto d’incrignatura, sapete che vi dovete dire? Ditevi, ditevi fra voi e voi: questo marcamento di vitella femminota glielo dedico a quel vecchio che andava spaesalando spiaggia spiaggia e che incontrai al Golfo dell’Aria. Iate, iate a farvi un poco di vitella, sentite a questo vecchio che vi parla, sfruttate sta splendida occasione che vi si presenta e non vi si presenterà più, che tornate di guerra vivo e sano e salvo. Iate, iate e a po’, po’, mi sapete dire, a po’, a po’, me ne date novelle. A po’, a po’, a po’…» Ripeteva: a po’, a po’, come un disco scordato, come se a furia di ripeterlo, potesse a un certo punto veramente persuadersi che fra loro due ci sarebbe stato un poi. «A po’, a po’…» e sempre ripetendo: a po’, a po’, si era piegato sulle gambe come un sacco vuoto, scendendosene sulla sabbia, nel punto che s’era scelto, e dove col piede, senza nemmeno guardare, aveva formato delle specie di sponde con altra sabbia asciutta ammonticchiata ai lati: a capo del letto aveva messo, ancora arrotolata, la copertina militare, mentre la mantellina l’aveva sempre attorno alle spalle. Là, aveva cominciato a sfasciarsi le fascegambiere, arrotolandole manmano che le srotolava, come un vero soldato.

Anche lì, anche in quello, aveva continuato a ripetere: a po’, a po’, ma pareva che l’a po’ se lo indirizzasse a sé solo ormai, come si riferisse a qualcosa di suo, ora, di suo e in un modo assolutamente più suo, come se quello fosse baccaglio suo, baccaglio che stilava seco seco e l’a po’, a po’ gli faceva allusione a qualche vecchia intesa che gli stava nell’intimo, quale poteva essere, ad esempio, un appuntamento prefissato con se stesso.

Dalle grosse labbra gli usciva, di tempo in tempo, un a po’ che si udiva appena, ma che sembrava quasi di potere vedere perché allargava e arrotondava le labbra e poi soffiava fuori le sillabe: a po’, quasi senza suono, come giocasse piuttosto a fare bolle d’aria col fiato.

E intanto guardava fisso il mare: un punto solo, ma come se in quel punto il mare si raccogliesse tutto nel suo occhio. Perché, il mare sembra veramente essere tutto in ogni suo punto, se si guarda come lo guardava il vecchio in quel momento, col chiaro, profondo occhio, rigonfio di tutte le lagrime che possono riempire un occhio e l’occhio trattenere e mai versare, di tutte le lagrime di cui è capace l’animo umano quando è veramente felice e quando è veramente infelice, quando felicità e infelicità non si sa più che cosa precisamente sia l’una e che cosa sia l’altra, se si può credere di provarle, sentirle e vederle confuse insieme, indecifrabilmente, in un occhio che fissa un punto del mare al tramonto e si fa rigonfio di lagrime, rigonfio di tutto il mare di lagrime che guarda…

Come cane con padrone. L’occhio dello spiaggiatore grande, biancobozzoso, travagliato, ricordevole e arreso, con pochi cigli come se quasi tutti se li fosse persi nello sforzo e nel consumo di appurare e leggere il visto della vita, quest’occhio di spiaggiatore e il mare fra sole e luna, stracquo, sciroccato da quell’altra giornata levantina, si carezzavano così: come cane e padrone che si sono fatta tanta di quella compagnia, che ormai potrebbero mettersi l’uno al posto dell’altro, e di fatto è così che vivono, sinché per uno dei due, non viene il momento di dire addio all’altro e chi parte, è sempre il padrocane e il canepadro quello che sempre resta.

Questo era quello che pareva, guardando lo spiaggiatore che guardava il mare. E a senso suo, era come se sbragandosi d’armi e bagaglio, il vecchio si fosse tolto anche la fac’cera, un poco maschera, un poco visiera, e l’aveva messa sulla sabbia con le altre cose, ed era rimasto con la sua faccia d’origine, invaiolata vecchia, di prima che si mettesse a spiaggiare.

Si era posato nel tramonto, in quel momento di verità della sua vita, perché per nessuno, come per uno spiaggiatore, il tramonto sembra cadere ogni volta non solo sul giorno breve di ore, ma su quello lungo della vita. E per lo spiaggiatore dev’essere ogni volta come trovarsi in punto di morte e ricordarsi del tempo vissuto e rivedere tutta la propria vita, come se il mare gliela rovesci, ondata su ondata, lì davanti, sulla riva, anni e anni, fra scoppi di spume che durano attimi. E non ha con chi parlarne e dev’essere questo il morire dello spiaggiatore: cancellato dal mondo come le sue stesse impronte di piede su cui sbava il mare, sperso per l’eternità nel silenzio tonante del mare. E quando, per avventura, gli capita di abboccarsi, proprio a quell’ora, con qualcuno, un marinaio, per esempio, lo spiaggiatore parla, parla della sua vita vissuta e di quella anche non vissuta, non solo del vistocogliocchi reale, ma anche di quello immaginato: per intrigarsi con quella vita che non visse, arriva a fare carte false, inventa deisse e incantesimi, diventa menzognaro; è vecchio e sfantasìa di cose che non conobbe mai, come un muccuso di cose che non conobbe ancora, si fa insomma furfantello di una vita che non visse, come si fa furfantello di una morte che ancora non morì.

A un certo punto, il vecchio non cennò più con le labbra: a po’, a po’… Levò lo sguardo dal mare e sembrò allora che i suoi occhi avessero consumato in quello sguardo tutta la loro luce.

Riprese a srotolare e arrotolare le mollettiere e a tenerci gli occhi fissi sopra, in quel girare e rigirare della fascia grigioverde e delle mani attorno alla gamba, la figura del vecchio pareva girare anch’essa, le braccia, la testa, il busto, le gambe e la persona tutta, e ruotando ruotando, era come sparisse sempre un poco di più a ogni giro, e a ogni giro, era contempo come se l’aria sulla plaia oscurasse sempre un poco di più: era ancora e ancora di più come se il vecchio spiaggiatore, girando, girandosi con le sue stesse mani, sfasciandosi e sgambandosi, come sentisse il calamitare del sole per aria, senza potergli resistere, tramontasse anche lui dietro il sole ma all’opposto del cielo, sottoterra, dentro la sabbia.

Per questo forse, e anche perché non ci furono saluti: ma che bisogno c’è di scambiarsi saluti se arrivederci, addio, si dicono altrimenti, tante volte, della proforma d’uso? quando riprese a scendere, fuori da quella plaia taureana, aveva l’impressione allontanandosi che il vecchio, senza muoversi, si fosse allontanato lui per primo.

Aveva fatto ancora pochi passi, metteva la prima distanza fra sé e il vecchio, avveniva cioè il primo inizio di dimenticanza e gli pareva di avere già in mente le parole col senso di come, scordandoselo, se lo sarebbe ricordato, una volta arrivato a Cariddi: incontrai, pensava di dire, un gran pezzo di vecchio soldato che aveva fatto tante di queste guerre italiane, che nemmeno si ricordava più, né per chi né contro chi le aveva fatte. S’attardava al Golfo dell’Aria e fu appunto là che incontrai questo vecchio uomo di vita, grande apprezzatore di tutto il vistocogliocchi e deprezzatore contempo d’ogni sentitodire e aggiungasi, conoscitore antico e fidelissimo della femmina femminota, in grado di raccontare la qualunque di quelle millunanotte. E fu appunto questo soldatazzo che andava alla ventura, spiaggiando e scandagliando cogli occhi dove c’era qualche visto di femmina, che m’indirizzò al paese delle Femmine, svelandomi il mistero della barca, indettandomi, senza nulla nascondermi, per entrare nelle loro grazie e ottenere trasbordo da quelle celebri e celeberrime…

Ma si era girato ancora a guardarlo. Il vecchio non aveva cambiato minimamente la posa in cui stava, accanto alla sua lancia conficcata nella sabbia come per segnale di riconoscimento, insegna davanti alla tenda: posato come per sempre in quella posa del soldato che marcia, combatte, fa soste, arriva a un luogo, a un momento decisivo. Era seduto accanto alla sua roba, subito dietro la sponda dove il mare, calato di ondosità, si sfiniva schiumando velovelo come un cane caduto sulle zampe davanti, col petto a terra e la lingua di fuori che fa bave: una forma umana mezza confusa, grigia che si faceva nera, sopra quel ciglio di spiaggia taureana ormai coperta d’ombra sino all’alto della plaia, fra i tronchi e i rami secchi delle limonare, nella triste solitudine del Golfo dell’Aria. Srotolava e arrotolava dai polpacci le fascegambiere, coi gomiti toccava gli orli della mantellina e questa gli si smuoveva intorno alle spalle; si fermava con la fascia in mano, sospeso, passava lo sguardo sul mare, stava col profilo grifonesco, fisso, cogitoso, poi ripigliava ancora a srotolare, rotolare la striscia grigioverde delle fascegambiere, come un’operazione che sapeva a memoria ormai: e in questo, quella sagoma notturnante di soldato con mantellina, aveva molto, a vedersi da una certa distanza, di quello che lo spiaggiatore spartano, realistico, si prefiggeva di figurarsi da morto, la sagoma cioè a dire, di un senzapatria, di un leale e buon soldato che va e viene secondo la fatalità della sua vita, ora ha tanti compagni, ora è solo, invecchia, un giorno guarda il mare.

«Mooosè… Mooosè…»

Fra le gallerie di roccia, aperte e chiuse, del promontorio femminoto, Portempedocle aveva continuato a chiamarlo per Mosè senza mai smettere, da quando era tornato indietro con la mente, per quella specie di riesumo delle informe catastrofiche su ferribò e barca, a cominciare dal famoso boschetto di aranciare e bergamotti, lassòpra, vicino a Praja.

In quei pochi minuti, era stato come se Portempedocle lo avesse chiamato, inseguito con la voce per tutto il viaggio, di notte e di giorno, per paesi, plaie e spiagge, e come se il grido del pelleossa gli giungesse mentre stava abboccato con questo o quello degli spiaggiatori, sicché qualche volta gli usciva di mente che stava solo ricordando, facendo un riesumo, e aveva l’impressione che il suo viaggio si svolgesse allora allora, effettivamente a quel modo, con lui sempre di vista e con Portempedocle costretto a gridare Mosè, Mosè sempre sullo stesso tono, in forza di Boccadopa che gli faceva i martirii, abbrancato al suo braccio. Gridate, gridate, testadimorto. Fatevi uscire la voce di bocca, per Sant’Aita, sennò ve la faccio uscire io dal culo. Più o meno così doveva aizzarlo, quel Boccadopa, più o meno questo era il suo frasario.

«Mooosè… Mooosè…» gridava il meschino. «Dove siete? Datemi un segno. Non v’incascettate. Non mi scomparite.»

La voce, a quel pelleossa, gli usciva ormai scannarozzata, e certe volte gli sfuggiva dalla bocca come un mugulamento, una nota lamentosa che si sperdeva qua e là fra le rocce cave, in tanti respiri strozzati. Quel poco di voce che gli restava, doveva essere Boccadopa a spremergliela: per questo, quando la ritrovava, pareva che ci piangesse dentro, gettandola alla notte come un grido di dolore, un’implorazione:

«Mooosè… Mooosè… Non mi scomparite… Datemi un segno. Datemi un segno… Mooosè…»

Si sarebbe detto che ci metteva del suo, della persuasione sua. Sarebbe bello, pensava, che se ne persuadette pure lui, quel pelleossa accoracuore: perché no? A furia di dirlo, Mosè oggi, Mosè domani, in punto di mare capacissimo che quel Mosè che gridava, gli venne naturale pure a lui, che a sentirlo lui ci scherzava solo con Mosè. Il più pensabile, naturalmente, era che Boccadopa, coi mezzi suoi di persuasione, intimorendolo con la stampella e storcendogli il muscolo del braccio, gliela dà lui quell’intonazione di voce persuasa. Vi stampellìo tutto, vi dò una flaccata in testa, vi dò una sbandierata di st’asta di bandiera, vi faccio morire con onore sul campo di battaglia: questi erano i suoi mezzi di persuasione, il suo solito armamentario e frasario…

«Datemi un segno… Datemi un segno…»

Di solito, pareva che Boccadopa gli facesse il solletico, perché a ogni mattana e prepotenteria del mutilato, lui gli rideva in faccia con quei quattro denti, rotti e alliscati, in mostra. In quel momento, però: datemi aiuto, datemi aiuto, pareva gridarlo serissimamente.

Ma da me, pelleossa strambato, gli voleva dire, che segno volete, che aiuto? Al massimo, venire là, afferrare quel dispotico per la gamba restante, girarlo per aria e gettarlo sopra le rocce a mare.

«Mooosè… Mooosè…»

Sì, pazziscolo. Qua sono. V’ascolto, ma che vi ascolto a fare?

«Datemi un segno… Datemi un segno…»

Ma che segno volete, cristianello straziante, figura sfigurata del genere umano? Segno di croce, questo volete? O avete in mente il segno di Mosè che gli apre il mare a Boccadopa, sennò quello vi s’impone in collo per trasbordarlo sino in Sicilia? Avete in mente questo: che sono Mosè vero, in persona? Scherzando e ridendo, arrivaste a figurarvi questo? E del resto, con una mente strambata come la vostra, vi potete figurare non solo Mosè, ma pure il dio che non è dio. Magari fossi Mosè, magari… Fossi Mosè, vedete, io qui mi troverei avvantaggiato, col mare mezzo spartito. Mi basterebbe che mi mettessi a Scilla, visavì a Cariddi, che è dove abito io, là di fronte, sulla linea del duemari, e là, con Tirreno da una parte e Jonio dall’altra, sempre a faccia avanti, coi cavalloni alzati ai due lati, mi farei la linea all’asciutto e dove esco, esco sempre a casa.

«Mooosè… Mooosè… Non mi scomparite…»

E invece devo, lo volete capire? Io, anche se non vi scomparisco, non vi posso dare né consiglio di parola né aiuto di fatto. Fate, fate il caso che queste tali contrabbandere femminote hanno veramente barca e s’imbarcano, potrebbe pure succedere allora che nella mente eccentrica gli salta il ticchio di favorirmi: questo ticchio però, potrebbe saltargli solo nel caso che mi vedono uno, unitto.

Sotto, intravvedeva ormai la nerità di cielo e di mare mischiati insieme, e avanti, sulla spianata, l’ammassamento, meno carico di nero, delle case.

Dietro, le voci dei soldati scoppiarono di colpo, quasi a lite, come una manciata di bengala sparati nell’oscurità: però, durarono pure altrettanto. Tornò a farsi sentire solo Portempedocle, con una novità, questa volta, la novità per cui forse era successo quel ribellionamento di voci:

«Mooosè… Mooosè… Una parola… Una parola, mezza…».

Ecco come siete, pelleossa. Vi dicono di dire una parola, mezza, e voi dite una parola, mezza. Vi forzano, sì, ma il coraggio di dirgli che se la possono risparmiare quella parola, anche mezza, non ce l’avete. Ma che gl’infasciaste, questo vorrei sapere, che gl’infasciaste, mentre gli facevate da cosiddetto tramite al vostro Mosè? Glielo diceste quello che vi dissi: che non c’era veliero né bastimento che m’aspettava in pizzo al mare? E quello che voi diceste a me: al mare se ne parla, vedendo, facendo… glielo diceste a loro? Io penso di no, perché altrimenti che parola intera o mezza penserebbero mai di dirmi? Ora siamo al mare, allo scill’e cariddi, là è la Sicilia: e che c’è da vedere, che c’è da fare? Tutto quello di cui dispongo per trasbordo sono due strisciate di barca e in aggiunta, e figurarsi che razza d’aggiunta, due piedate di femminote. Poco ma sicuro, vistocogliocchi, mi diceva il vecchio spiaggiatore che mi dette queste informe sulla barca. Sicuro ma poco, è quello che penso io, per un trasbordo. Con questo poco e senza niente di mammalucchino per dirgli al mare: apriti, e quello per magia si apre, Mosè che fosse Mosè, se lo piglierebbe pure lui il culo a manate. Strisciate: questo è tutto, al riesumo di tutto il mio spiaggiare e avere purparlé col primo che mi capitava, spiaggiatori di mestiere e femminelle perse per via, mentre voi v’andavate incafollando in questo o quel paese, per sorsi di questo e bocconi di quello. Strisciate di barca, accomodatevi, non ho altro, col berretto che ho, vi saluto. E devo ringraziare quel vecchio che incontrai quassòpra, prima di Palmi, all’uscire del Golfo: una specie di soldatone che si era fatta la barba bianca a furia di guerreggiare e spiaggiare, e che fu l’unico che mi dette un vistocogliocchi fra tanti sentitodire, l’unico che mi fece balenare la barca in quelle due strisciate sulla rena. Però, che volete fondarvi su due graffiate sulla rena? Ci sarebbe da fondarsi di più su quelle piante di piede, che era poi quello che insisteva a dirmi il vecchio spiaggiatore: perché, dovete sapere, quel vistocogliocchi, il vecchio me lo riempì talmente di pelo e di pelame femminoto, che se ne potevano riempire interi materassi e lassòtto quelle due strisciatine nemmeno si vedevano più. Questo, m’immagino io, interesserebbe al vostro Boccadopa, a quel Petraliasottana e forse pure a quel Montalbanodelicona, perché con quell’innocente di Cata, là, nel giardino, mi dettero l’impressione come di accaniti soggetti femminari, di quelli che non si fanno scrupolo di niente quando annorbano per femmina. Sarebbero i tipi giusti per entrargli nella divozione alle femminote, dormendo sopra i materassi che vi dissi e poi facendosi pigliare in barca e trasbordarsi a cuscino mollo. Vedrete, vedrete, pelleossa, che quelli si getteranno a pesce sulle piedate, dalle piedate saliranno alle femminote arse di uomo, le incrigneranno di dritto e di rovescio, e in conclusione, si trasborderanno col vento in poppa. Io, invece, io Mosè, io, nemmeno ci tento d’ingraziarmi le femminote e l’altra sponda la vedo col cannocchiale. Ah come ve lo sceglieste bene questo Mosè… Voi vi spolmonate a invocarlo e lui, Mosè, rischia di restare con una mano davanti e una di dietro.

Ma Portempedocle chiamava, chiamava:

«Mooosè… Mooosè…».

Nel mazzo, nel mazzo pigliatevelo, gran pelleossa. Mi appellerete ancora dal mare, quando voi v’imbarcherete e io resterò a terra?

Ne era persuaso, non lo diceva tanto per dire che s’imbarcavano: ne era persuaso, ’sendo persuaso che tipi come quel Petraliasottana, tipi che la femmina l’avevano stampata in mente sempre fresca, trovando la femminota all’asciutto d’uomo, ci arrivavano fischiando sopra alle barcaiole e sopra alle barche. E per lui, invece, quelli erano, non esagerava, veri e veri propri enimmi: non avrebbe saputo come pigliarle, quelle scabrose, che parole dire, che mosse fare. Se ne sarebbe andato perciò sulla marina, aspettando un’ispirazione, anche se, intanto che lui aspettava, il soldatame navigava già per Sicilia.

«Mooosè… Mooosè… Non mi scomparite…»

Nel mazzo, nel mazzo, pelleossa: tu, Boccadopa e pure sto Mosè che appelli.

Sì, se lo immaginava benissimo: in quello stesso momento, Boccadopa, capacissimo che lo stava pelliando, perché quel gambetta dispotico, quando gliele dava e quando gliele prometteva, e se non erano stampellate, erano morsi di pelle e carne fra indice e pollice, erano ronzate, scoppole, maltratti vari insomma, o minacce, come quella, massima, di fargli scavare la fossa, là, nel punto preciso dove poggiava i piedi in quel momento. Sì, se lo immaginava e avrebbe continuato a immaginarselo con l’impulso, ogni volta, d’andarlo a pigliare di petto, quel soperchioso, e dirgli: pretendete rispetto, deferenza, servilitude da questo meschino in quanto siete mutilato, come se lui fosse sano, il meschino, non fosse invece più mutilato di voi. Ma che risolveva con questo? che gli risolveva a quell’animella?

Ci dobbiamo sciogliere. Lo capiste, pelleossa? Vi detti corda sino a qua, mi tenni in vista, mi prestai a farvi fare la parte vostra di tramite, sennò Boccadopa vi levava la pelle dall’ossa… Qua, però, mi ritiro la cima, ci sciogliamo. Se fosse per voi, vi direi: venite, se trasbordo io, trasbordate pure voi, o sennò non trasbordo nemmeno io. Ma oltre al fatto che mi baso su niente, se vi dico: venite, Boccadopa nemmeno a dirlo, o ve lo carriate dietro o restate con lui. E questo, perché ormai v’incavallò e vi considera roba sua: gli fate la corvé peggio che un attendente, pare che siete ancora con le stellette, voi soldato e lui capitano o maggiore, non vi passa per quella mente strambata che ormai siete borghese con borghese e che ve lo può scoppolare ormai, e non solo lui ma il suo re in persona, però voi, non si capisce, o avete paura della vostra stessa ombra oppure la natura vostra è proprio questa, ci siete portato insomma e così non date segno di ribellarvi, pare anzi che ci trovate un divertimento.

«Mooosè…»

Nel mazzo, nel mazzo, vi ripeto e dico.

In basso, allo sbocco del promontorio sulla spianata, era come al fondo di un pozzo, fra pareti di roccia altissime, in una oscurità fitta: poi il promontorio si aprì in un archeggiare della roccia, l’oscurità diminuì e si trovò all’aperto. Da alcuni momenti, Portempedocle non gridava più e per questo, sperò che i soldati passassero dritti, dritti e zitti.

Nel paese delle Femmine correva una qualche specie di pestilenza.

Nello spazio buio fra le case, come in uno stretto labirinto, pregno e affumicato, si respirava infatti quell’aria di sudori freddi e caldi dei paesi incordonati perché colpiti dal contagio: i fumenti delle bolliture dove scioglie la calce, il fumichìo delle reste di zolfo, le fiammate delle cataste di roba infetta, e lo scirocco di levante, il vento senza vento che fatalmente accompagna il morbo, come la febbre la malattia.

Aveva appena messo piede sulla spianata rocciosa, che il fetore gli riempì le narici: gli saltò in faccia e gli occupò il respiro talmente istantaneo, che pensò di esserci andato sopra col piede, come si trattasse di quei soffioni sulfurei che si sprigionano dal basso e che puzzano come riconchi di uova marce.

Da quello che se ne ricordava, senza mai esserci stato, ma solo per averlo visto tante volte dalla facciata di mare, il paese femminoto dava l’impressione di essere, più che altro, un aggrottamento, con le case alla calcarara, di tante e varie forme e tutte strane, alla sinfasò, come se invece di case di calce e di malta, di massi, mattoni e sabbia, fossero opera di natura, gettate fuori dalla roccia, falde e coperchi di caverne e cunicoli.

Era da lì, da sotto, da dentro quelle caverne e cunicoli, che pareva vaporare quell’acquìo vomitoso. Doveva però dire francamente che con tutte le informe di impestamento di fera che aveva ricevuto dal vecchio insoldatato, la fera, al primo svomito, non la riconobbe, il pensiero non gli andò a quella peste: al primo svomito, il naso gli si chiuse come a una sventata di pestilenza vera e propria.

Bastò però che si muovesse un poco nel vapore acqueo che traspariva dalle case e subito seppe che il contagio dal quale era stato colpito il paese femminoto, e a causa del quale il paese sembrava isolato dentro un cordone sanitario, non era peste, colera o vaiolo, né era spagnola o tifo, ma fame nera, fame a fera, un morbo che se investe come Dio comanda, sembra un poco tutti gli altri morbi messi assieme.

Prima, fu quel sentore di pulcino morto nel guscio e quell’altro della sarda rancida, renarena: e poi, più, piùpiù inselvaggendosi, il suo naso si arricciò e strinse tutto, e fu allora come respirasse la fumèa di un ricordo, un sentore vecchio e malvagio di disgrazia in famiglia, il sentore di qualcosa che vaporava fra le pareti di casa come il calderone dove si tinge la roba da lutto col Nerodeldiavolo marca Iride. Dietro porte e finestre, fu allora come sollevasse i coperchi e guardando nei testi fumanti, gli smorfiasse i connotati e il nome legittimo di fera. Ogni due, tre passi: il piede avanti posato, quello dietro alzato sulla punta, si fermava a fiutarlo, facendo più o meno come il tonnacchiolo che tronca all’istante il suo nuotare e si direbbe che un ostacolo improvviso, invisibile, gli sbatte contro il petto, e il tonnacchiolo non riesce ad andare più né avanti né indietro, resta là, a presentire l’avvicinarsi della fera, aspettandola cogli occhi sbarrati e cominciando già a morirne, quando quel suo mortale nemico si aggira ancora lontano dalla sua vista.

Erano tutte lì, dietro al cordone: carogne e carcasse che aveva avvistato sotto il sole lungo le marine, i segnali scabrosi che sembravano trasmettergli, morte per vive, fetori di fera e fetori di fame sborianti per aria, impestamento e infestamento, manna e minna, preveggenze di femminote e avvertenza di vecchio spiaggiatore: tutte quelle avvisaglie, le trovava incalcate fittefitte sullo scill’e cariddi, in fondo al suo viaggio, come in un culo di sacco, nella loro ventremadre.

Le reste di mosciame che infestonavano di giorno porte e finestre, secondo il vistocogliocchi del vecchio di cui ora non dubitava minimamente, erano la parte dei sudori freddi dentro al cordone, mentre la parte dei sudori caldi, del fumichìo e dei fumenti, quella era la fera fresca che le femminote cuocevano in quel momento a levapelo, era la cottura stomacante che aveva un focolaio dietro ogni porta: fera scasata, fame incasata.

La cuocevano a ghiotta, che almeno a parole, almeno alla vista, sembra il modo meno barbaro di cuocerla, ma di fatto, al gusto in bocca, si rivela per barbaricissimo. Perché, succede questo: in principio, al primo bollìo, la fera si tiene ancora assai bene camuffata nel testo di terracotta, si potrebbe scambiarla persino per tonno o palamito o altro di consimile, profuma, lusinga, fa venire l’acquolina in bocca. Però, lei ancora non c’entra, è solo la ghiotta che la tempesta con le sue conze di aromi e sapori fortissimi: cipolla e sedano, olive e capperi salati, pomodoro e peperoncino. A un bollìo o due, lei non si risente alla cottura, sta sotto alle conze, stordita dall’aceto dove prima è stata messa a macerare, a gettare fuori l’umore selvaggio dell’incarnato bestino. Incotturiandosi però, sfuria fuori scattosa dai vapori del testo, ha tutti i connotati ribellati e impesta l’aria col fetore, incorporatosi in un tuttuno arrabbiato con l’aceto e con le conze che lei ha alterato e asservito a sé. È chiaro infatti che l’aceto, invece di spuntargli le punte più velenose delle corna, gliele ha al contrario affilate come lame taglientissime, e il mazzo di conze che dovevano strozzarla coi loro sapori ardenti e i loro aromi ghiotti penetranti, non solo non l’avevano sconzata minimamente, ma l’avevano per giunta impotentita, degradandosi al suo contatto, alterando la loro essenza onesta e genuina e pigliandosi tutti di lei, del suo gusto selvaggio spalmato di sciroppo, come se cipolle e sedani, olive e capperi, pomodori e peperoncini, fossero stati concimati col suo sterco di viva e con le sue ceneri di morta.

Succedeva sempre questo con la fera conzata a ghiotta, ma le femminote, nulla di strano che la preferissero precisamente così: impotentita, forte del suo e del forte della ghiotta.

Si erano dilettate sempre di fera e anche di verdone, anche in epoca di pace, in tempi di bontempo: sembrava allora che se ne cibassero per farsi il palato e abituare lo stomaco a quei veleni, allo scopo di non morire avvelenate quando, prima o poi, non si tratta che di tempo, per guerra o carestia, per non morire di fame, sarebbero state costrette a inghiottire quei veleni, quel tossico. Ma si poteva giurarlo che a quelle eccentriche la fera gli piaceva in sé e per sé, non per farsi il callo, pensando da quelle salomone che sono, oggi per domani, alle male tempora che vengono sempre, correndo a precipizio, per la gentarella giornatara: anche per questo andavano famose infatti, non solo per il saliare senza pagare dazio e il sopraregnare sopra l’uomo, anche per il loro gusto appassionato di cervello e ventresca di fera.

I mariti, sembrava che varassero apposta per quello, per procurargli alle loro donne quei bocconi preferiti, quasi fosse dovere di sudditi per regine. E quanto a loro, si sforzavano di non essere da meno. Essi, tanto per dire, erano quelli che in piena posta, alla luce del sole, s’incalmieravano la bocca di spada, quando ancora il meschino si contorceva negli spasimi mortali, tassellandolo come un mellone, un cuneo di carne appeso alla punta della traffinera, zampillante di sangue caldo e fumante. Per essi, specie di incrignatori di mestiere, doveva essere quello l’utile bello: mettersi sulle labbra e farsi sangue di quell’ultima goccia di vita con cui l’impavido minchionello resisteva ancora alla morte.

Ma ai mariti, nemmeno a loro gli schifava la fera. Del resto, non avrebbero potuto altrimenti tenere testa a quel terribilio di femmine, perché in mancanza di ostriche o di aragoste, avevano uno stretto bisogno di quei bocconi forti e pietrosi per addobbarsi la spina dorsale e addobbargli poi i fianchi alle loro mogli.

Femminote e fere, nei caratteri, in tutto, si trattavano, le une con le altre, come si meritavano, e forse c’era del vero in quello che sosteneva don Mimì Nastasi, che cioè erano intrinseche e avevano lo stesso sangue, perché discendevano tutte e due, per gradi, dalle sirene. Era meraviglia se si trattavano a manica larga: mangia che ti mangio, carne delle mie carni?

Ma quelli erano tempi passati. Al presente, lì in atto, gli bastava il fiuto per convenire, col vistocogliocchi del vecchio insoldatato, che quella non era aria del semplice boccone di capriccio, ma aria piuttosto del boccone a scialapopolo, della fera, in altre parole, mangiata col coltello della fame alla gola, per amore o per forza.

Per quanto deisse, per quanto magone e piratesse, nemmeno le femminote la potevano apparare con le mani la fame di certe carestie, la fame di certe guerre. E dovunque sia, anche lì, nel paese delle Femmine, quando cuoce carne di fera, e cuoce a quel modo, testo per testo, a levapelo, cuoce in primis simbolica: cuoce nel quaglio del suo massacrante stillicidio, cuoce e consuma il suo vaticinio.

S’aggirava sperso nel groviglio nero di passaggi fra le case, confondendo aria e pietra di tenebra, camminando in punta di piedi, per un verso, perché le femminote non sentissero lui, e per un altro, perché lui sentisse il mare: si orientava su quello sciacquìo, che ora perdeva e ora ritrovava, nella speranza di afferrarlo per il capo giusto e uscire dal labirinto di case calcarare.

Laddèntro, i rumori circolavano propagandosi come in caverne, anche un colpo di tosse, una paroletta sottovoce, un sì o un no, lo stesso sbraciarsi e scoppiettare della legna nei focolari, gli arrivavano all’orecchio da ogni lato, come fosse lì, presente in ogni casa. All’esterno però, dalle viuzze, non veniva il menomo rumore: c’era un silenzio cupocupo, gravido di malauguri, come se il paese incordonato lo avessero murato tutto intorno intorno, facendoci poi con la calce una grande croce sopra.

I soldati gli vennero all’orecchio quando ormai dovevano essersi inoltrati moltissimo nel labirinto, perché frammezzo allo striscìo delle pezze ai piedi, sentiva la stampella di Boccadopa quasi fosse alle sue spalle, ovattata come una magagna. Prima o poi, pensò, ci sbatteremo contro in questo scuro.

Per un poco però, non li sentì più, come si tenessero il respiro, incascettati allo scuro, gli orecchi tesi, casomai gli arrivasse qualche segno di Mosè. Quando però si rifecero vivi, li risentì che smaniavano per il fumo della ghiotta, con respiri profondi e sospiri di desio: resospiravano quello spirito forte di concia, ignari della fera che vi stava aqquattata sotto.

Piano piano, pigliarono a bussare alle porte, appellando contempo le femminote, a voce bassa, come poggiassero la bocca contro il legno: signora, signoruzza, gentile donna, caritatevole madredifamiglia…

Le femminote però, li fecero sbattere un pezzo, restandosene chiuse e zitte, sinché i soldati non si misero a fare la pomponella. Allora con fracasso di saliscendi e scorrere d’inchiavature, tirarono manici e braghettoni di porte, e per prima quella che andava appellando Portempedocle, perché il pelleossa esclamò tutto eccitato:

«Qua qua, amici, mi sentite? qua qua di sta parte qua… Qua qua, c’è sta signoruzza aggarbata che ci dette ascolto…».

Boccadopa stampellò di corsa da quella parte e gli altri due gli strisciarono dietro:

«Con questa qui, ci addobbiamo panza e sottopanza» disse, tutto sciampagnone, Petraliasottana, nel vedere la femminota.

«Pirdeu, pirdeu» fece, allora, tutta a sdegno, scattosa, la femminota e chiamò: «Justinella? Vincenzina? Cristina? Sentiste? Pure le pulci hanno la tosse…».

Successe qui un battibecco, fra Boccadopa e Petraliasottana, perché, col pelo ancora bruscato dal liscio e busso che s’era preso nel giardino, il mutilato ce l’aveva con quel femminaro che faceva sdegnare la femminota, rischiando di guastargli l’opera per la ghiotta, e così non s’addobbavano né panza con mangiare né sottopanza con femminota.

«Che fumo, che fumo…» fece, squagliandosi di voglia, Portempedocle. «Ma che avete a cuocere nel testo, signoruzza? Che è sto profumo che ricrea?»

«Iarrusone, statevi zitto voi» gli ordinò, bilioso, Boccadopa, che se la scontava col suo zimbello, non potendo con Petraliasottana.

Si aprirono le altre porte, erano forse quelle Justinella, Vincenzina, Cristina che dovevano stare porta a porta con la prima. Le femminote parlottarono fra di loro e dal parlottio che ebbero, tutto svelto, rabbioso, confuso, dai pirdeu e focufocu, si capì che per gli affari loro, che sapevano loro, avevano una gran fretta di fargli finire ai soldati quella pomponella, per questo, pigliando a ronzarli con la voce, gli dissero di sbrigarsi a entrare, pidocchielle dell’esercito italiano, ricchezza di casa.

Un attimo prima di risentire i saliscendi dei braghettoni e dei ferri alle porte, quel babbione di Portempedocle, e si vedeva che la corvé doveva proprio piacergli, domandò a Boccadopa:

«E con Mosè che facciamo?».

«Cercatelo» gli intimò Boccadopa. «Sempre tutto vi devo dire, disgraziatello?»

«Ma un bocconello, prima, non me lo fate pigliare per appuntarmi lo stomaco?»

«V’appunto la testa, se non lo trovate» lo minacciò Boccadopa, tanto per cambiare. E poi dietro queste sue parole, si sentì sbattere una porta, e quello doveva essere il mutilato che si ritirava a mangiare la sua ghiotta, come già avevano fatto Petraliasottana e Montalbanodelicona, lasciando all’aperto il pelleossa.

«Oh, pirdeu, entra o ti chiudo laffòra» fece poi la prima femminota, ancora in mezzo alla porta ad aspettare i comodi di Portempedocle, che doveva essere un cuore d’asino e un cuore di leone, se entrare o andarsene scuroscuro a perlustrare per Mosè.

Il tono della femminota mandava scintille di nervino, ma più che per quello, dovette essere per il fumo della ghiotta se trasgredendo a Boccadopa, Portempedocle si decise ed entrò. Anche quella porta fu incasata e sull’aggrottamento, scuro e sudoroso, tornò il silenzio.

Allora ripigliò a muoversi scuroscuro all’orbisca e inaspettatamente, fatti pochi passi, trovò finalmente uno sbocco sulla marina: sentì sulla faccia una leggerezza d’aria, l’oscurità davanti sgombra di case, e il respiro del grande animalone gli soffiò all’orecchio e gli si girò intorno come un filo sottile, in giri e giri di fili di bava che si pietrificava, come filamenti di una conchiglia che andavano e venivano con gli echi della sua animazione misteriosa e immensa. Se lo immaginò così, lo scill’e cariddi, con una sensazione fisica strana di disorientamento, come non lo ricordasse più come e dove era o come non fosse più, a causa di qualche nuovo, nuovo e ogni volta sempre peggio, terremoto, o più precisamente terremaremoto, dove e come lui lo ricordava, un animalone sgomentevole che col suo squasso di respiro occupava ogni tenebra, passaggio, apertura o spiraglio, tra lì e l’isola.

Gira e rigira, alla fine ci troviamo sempre davanti a un mare, e per andare dove siamo diretti, ci tocca superarlo. Eh, Mosè? C’è sempre un mare rosso, un mare vivo o morto, che si para davanti a chi va ramingo, in cerca di casa… Mentre gli andava incontro, se lo vedeva parato davanti così, come diceva Portempedocle, nientemeno, e pensava che non doveva essere la mancanza della barca a farglielo immaginare con le parole di Portempedocle, ma l’oscurità che glielo nascondeva alla vista e gli impediva di vederlo come realmente era.

L’aggrottamento si troncava con un taglio netto per tutta la lunghezza della marina: dal mare, su quel lungo muraglione, si vedevano le finestre e finestrelle della parte di dietro delle case. Da qui sotto, sbassata di qualche metro, come una falda della spianata rocciosa, si partiva la famosa spiaggia di rena nera, che era un’altra attrattiva femminota.

Se le case ne erano incarognite dentro e fuori, era quasi naturale che la marina fosse tutta incarcassata di fere, giusto il verissimo vistocogliocchi del vecchio insoldatato. Non ebbe bisogno di vederla perché, appena sceso dal contrafforte, andò a sbattere con i piedi contro un gran mucchio di ossa. Gli saltarono sulle scarpe, contro le caviglie, punzecchiandogliele come fossero schegge: le pizzicò in punta e gli si rovesciarono contro, o v’infilò dentro la punta della scarpa e il piede gli restò intrappolato come fossero tutte ossa a tenaglia, tutte ganasce di quella bocca a becco.

Quelle ossa reagivano contro i suoi piedi come le fere medesime. E quelle non erano che la minutaglia, gli spezzoni delle carcasse, di quelle che squartandole, per resistenza loro o impazienza femminota, si erano sconsentite alle giunture, e rotte e scheggiate, tanta è la delicatezza, tanta la tangelosità come di ossicini, di cartilagini anzi, che rivela, cosa da non credere, uno scheletro di fera, invece della acciaiata ossatura di pescebestino che uno giustamente le farebbe: non una grossa resta d’ossa, ma una specie di lisca solo un poco più robusta di una robusta lisca di spada, tonno, palamito, alalonga.

L’ossatura spiega che è solo spirito, maligno spirito, cresciuto vecchio di mente, e sostanzialmente senza età di corpo: questo però, trucchigno, pomatoso, incantatore, con quel cristiano, puttanesco culo a mandolino, con quella bellezza, quella eleganza, quella ondulosità d’andamento che vorrebbe averlo ogni fedele cristiana. Ed è perciò l’ossatura che spiega il fenomeno del suo nuotare come voliare ariacquaria, del suo nuovoliare frangend’onde, fare la cavallina, restare come sospesa sulle punte cornute della coda, in verticale, sbattendo le due pinne pettorali come due manuncule, snodarsi, farsi e disfarsi a S, rovesciarsi e baciarsi la coda, sconchigliarsi a piacere suo. Questo spiega l’ossatura leggera e gentilina, spiega quello che si vede, il suo sfantasiare disossato per aria, che le accattiva le simpatie di chi trovandosi per caso a passare, la vede, e spiega il portento di velocità che sprigiona dal nuotare.

Proseguendo dritto in avanti, scese sino alla riva, lì girò alla sua sinistra e camminò sulle pietrebambine per una cinquantina di metri, poi si fermò dove non vedeva più intorno biancore d’ossa, scandagliò col piede per maggiore sicurezza e infine si sedette, fra ghiaia e rena. Davanti, aveva tutta la marina e manmano che i suoi occhi si abituavano al buio, scopriva una a una le macchie biancastre delle carcasse sparpagliate in giro, mucchi e mucchietti d’ossa che spandevano intorno una luce che non era luce, ma qualcosa come un luminio lunare, pallido pallido.

C’era dappertutto per la marina, questo grande sparpagliamento d’ossa, ma dove risultava assaissimo era lungo la scogliera, sotto le case. Là, in un ammassamento cremoso, come di biancomangiare, le carcasse si accatastavano in grandi mucchi che arrivavano al livello delle case e si allungavano, ramificate come pale di fichidindia puntute e biancheggianti, verso le finestre, quasi che le femminote le gettassero direttamente da lì nell’immondezzaio. Gli pareva che là le carcasse fossero in gran parte sane, anche se non poteva giurarci, perché quel poco e incerto che riusciva a vedere, lo vedeva regolandosi proprio sul lustrìo delle carcasse, che in effetti era solo l’abbaglio che faceva all’occhio il contrasto del loro biancore, spolpato e netto, contro il doppio nero della rena e dell’aria, come un alone corto e sfumato attorno a ogni catasta, uno spolverio fosforescente.

Si vide allora come in un grande ossario di fere. Ossame, aveva detto il vecchio e forse faceva sbaglio per ossario. Gli pareva che quelle ossa non fossero più i rifiuti del grande squartare e ammosciare che facevano le femminote, ma carcasse di fere cimiteriali, e quelle sotto le case, erano forse ogni mucchio un branco, o parecchie scuole, o tutta una colonia: erano forse famiglie di capirais, branchi potenti, per questo erano incappellate, accatastate a quel modo apposito, come per innalzargli a statue le loro stesse ossa.

Quello non gli pareva l’immondezzaio delle femminote, ma il grande cimitero delle fere, anche se fra le due cose non c’era contrasto, anzi identità. Toglieva il respiro un così impressionante numero di carcasse di fere tutte insieme: era come se una morìa, sconosciuta prima, le avesse sterminate tutte, quant’erano, da Gibilterra per tutto il Canale, sino allo scill’e cariddi e dalle Baleari sino alle Isole.

Sragionava, naturale, sragionava a parlare di morìa per quella infame, imprendibile, quasi immortale: si vedeva proprio che la guerra l’aveva un poco, un poco molto, straniato. Quella, era tutta opera di suggestione, non altro era; doveva calcolare il senso di funeraglia che gli creavano intorno le carcasse col loro lustrìo a piopio, e poi doveva tenere conto del posto dove si trovava, della femminota e della sua strana rena nera sopra alla quale stava allungato, mezzo sprofondato dentro, col naso tanto vicino, da sentire il pessimo odore che mandava, come di mosto fumante e di bruciaticcio freddato, un sentore che stomacava e contempo attirava a respirarlo: un sentore precisamente come di vulcanico, vulcanico di vulcano spento, spento perlomeno sinché non erutta.

La suggestione più grossa: morìa, ossario, cimitero e cose del genere, gli veniva però da quella marina dove nessuno di loro aveva mai messo piede e anche ora, anche standoci sdraiato sopra nella notte nera, era ancora come la ricordasse quale gli appariva passando di lì davanti in barca, una stranezza di spiaggia su quella rasola di scogliera, un barbaro approdo, con un lido di sùbiti sprofondi, una marina che pareva come arrangiata per forza, fatta a mano da quelle ingegnerone.

Perché, un vero e proprio enimma era la rena nera. Era finafina come polvere di carbonella vulcanica, cenere della stessa specie di quella, se non proprio quella, che a Vulcano si solleva dal cratere e piove, annerendo l’isola tutt’intorno. E quelle millunanotte, il perché e percome se lo sapevano loro, capacissime d’averla portata da quell’isola in cofane, sacchi e sacchelli, in stive e barcacce e in ventri a caicchi, e cofane, sacchi e sacchelli, pareva che li avessero svuotati senza preoccuparsi di pareggiare la rena, per cui la spiaggia affumicata non aveva l’ondulazione parapara delle dune, ma era sparsa di tanti ammonticchiamenti conici, cumuli di negreggiante cineraglia, come residui di calcheroni di zolfare, di squaglio di pietra di zolfo e di calce, e per la funebre consonanza fra squaglio e insufflamento, di cataste di roghi.

La mattina, specie d’estate, col sole che comparendo splendeva là d’incontro, dai calcheroni si alzavano fili di fumo in trasparenza, come veramente sotto cuocessero a fuoco lento. Ma era soprattutto fra sole e sera che la marina faceva quello stesso strano effetto di grandi cinerarie, come di freddo al cuore, che fanno i campi dei colerosi che si vedono in parte Sicilia, in parte Calabria, in certe estensioni di plaia deserte e selvagge, seppure comode di sponda, al varo e all’approdo, dove all’improvviso non compare più la cannamele che cresce alta dappertutto, col suo verde mosso, e si nota solo, schiacciata a terra, qualche troffetta impolverata di erbapulici. È una stranezza che non si spiega, chi non sa che a qualche metro sotto quelle dune, sono ossa di cristiani, trespoli di letto, forse pure barche, fiocine, traffinere, e insomma, tutto l’infetto che scompare sotto le pietre di calce e le reste di zolfo, sciolte e bruciate senza risparmio.

I campi dei colerosi sono luoghi morti, di data più antica e meno antica, i cimiteri che diventarono i villaggi che ribellò la ventata del millenovecentoundici, per dire della più vicina, quella che mostrò preferenza per il soggetto femminino, perché venendo da Catania con borie infette di scirocco a levante, un villaggio sì, uno no, fece decimazione di madri e figlie, vecchie e giovani, signorine e maritate, e sembrava veramente che non volesse salvare nemmeno la madre, sembrava che il suo barbaro scopo fosse quello di estinguere la razza.

La marina femminota si pigliava, fra sole e sera, di questi campi di colerosi a cumuli e tumuli, di queste marine d’effetto tormentoso a vedersi nella solitudine lunga in cui stanno come lontani lidi, quasi ci fossero milia e milia di mare in mezzo, perché non c’è lido più lontano di quello dove non si approda.

Opera di suggestione, di tempo e di luogo, precisamente. Non era tipo, la fera, di morire di morìa: quella, se moriva, moriva di troppo vivere, d’un troppo smoderato scialibi di pancia, moriva, muore per mancanza di scasso alla digestione, moriva e muore per travaglio di rutto, in altre parole.

Quando, ma rara, se ne vede qualcuna calata a riva e sventratala, si trova col ripieno di sacco ancora in parte macinato, o addirittura intatto, coi pesci che si calò sani sani, fossero pure palamiti e alalonghe, ancora tali e quali, allora si può senz’altro dire che fu causa il rutto, il primo naturalmente, quello che accende il fuoco fetido, all’acetilene, della digestione, sia che non l’ebbe affatto, sia che lo ebbe di troppo; perché, se non lo ebbe col subisso di pesci che le traboccava dal sacco e quasi le usciva dagli occhi, il cuore non le resse e assincopò aspettando il rutto che le apriva la macinazione, e se l’ebbe invece, l’ebbe catastrofico, per disgrazia sua, e ci restò lo stesso assincopata sotto, con l’unica differenza che s’assincopò d’un colpo quando quello si scatenacciò nelle sue visceri, squassandole il sacco con un tale rigurgito di pesci in gola, che o morì strozzata o morì strangolata, non aveva scampo. Questo dipese dal mare di sarde o di triglie o sgombri, che s’accantarò dentro, risucchiandoli con la sua bocca a vento, o da qualche tonnacchiolo che le si impuntò in alto stomaco dopo una dozzina di altri: questo, in altre parole, dipende generalmente dal fatto che s’abbuffa senza misura né ritegno, dipende dal fatto che mangia non tanto per necessità, quanto per vizio.

Quelle rare che muoiono, perciò, muoiono, non è sbagliato dire, di troppo vivere, di scialibi, sono l’eccezione che conferma la regola, perché una volta morte, questo è un fatto talmente fuori dell’ordinario, che la loro morte non scala mai la loro vita, ma anzi, al confronto, la proclama impotentita; e quasi verrebbe da dire che anche quel poco morire che fanno vedere in giro, anche quello dev’essere un loro calcolo e gli serve a uno scopo, e lo scopo è di ingigantire la loro nomea di quasi immortali.

Quello era il primo arcano dell’arcano appellato fera, il primo all’origine dei tanti: era questo non combaciare mai, nella loro vita, di nascita con morte, questo conto che non torna mai in paro.

Le vedevano appena nate, qualche volta le vedevano persino nascere, sull’atto stesso di uscire dal ventre della madre e venire al mondo a fare vitella. A gennaio, o a febbraio se portavano qualche ritardo sui nove mesi giusti, contando a partire da maggio, mese in cui s’ingravidano, col mare ribellato dal libeccio e dalla tramontana, da reme e spurghi di reme in subbuglio, le femmine in punto di figliarsi, succedeva, rarissime volte ma succedeva, che venivano a ripararsi alle grotte della ’Ricchia, dalla parte delle dune o dalla parte dello sperone, sotto gli spuntoni e fra i ripieghi della roccia, o addirittura dentro, quando i marosi, tempestando contro le grotte, le sbattevano e rovesciavano di fianco, disturbandole di continuo nel mezzo di quella delicata operazione di vita che può finire qualche volta con la morte.

Quando succedeva, lo spettacolo valeva la pena di essere visto, perché quella era l’unica occasione in cui la fera faceva sul serio: persino quella impressione di riso perenne, di smorfia e di sfottò, sembrava sparita dalle labbra beccute, e l’occhio mezzo chiuso, tra gli assalti dei marosi e i sussulti della feruzza nascitura, aveva sprazzi di dolore vero e terribile, appannamenti e sfavillii nelle fitte di quel gran male di cristiana.

Le femmine che si figliavano, inclinate sul fianco destro come navi colpite alla linea di galleggiamento, nuotavano verso le grotte con la creatura in punta, sempre di coda, sforzata, mezza dentro e mezza fuori, dallo spacco sottopancia, verso la coda, che è l’unico loro spacco, oltre quello magno di bocca, e gli serve a tutti gli usi: incrignare, partorire, allattare, fare i loro bisogni grandi e piccoli. Nelle ondate e nei cavalloni che le spingevano verso le grotte, si mostravano preoccupate solo di ripararsi il sottoventre dall’assalto dei marosi, con quella spazzoletta di coda che gli usciva dallo spacco e risaltava sul biancore della pancia col suo blu di pelle appena uscito dal velo, ora brillante e ora come di panna fra le spume, somigliantissimo al blu cangiante, lucido e piumoso, di una grossa prugna.

Non sempre, ma qualche volta capitava di vederle letteralmente nascere: una sola o al massimo una coppia, precise anche in questo alle cristiane, con la differenza che loro, a tre, quattro o più, non arrivano mai, forse per non guastarsi la linea. Le vedevano nell’attimo in cui la madre, con la faccia che sembrava spruzzata dai marosi ed era invece il gran sudore, si spremeva mandando un tale rantolo finofino, che se chiudevano gli occhi, avrebbero detto di stare dietro la porta di una stanza dove si partoriva una cristiana, invece che sulle rocce della ’Ricchia a vedere figliarsi una fera.

Rovesciata quasi completamente sulle spalle, come se quell’ultimo sforzo la schiacciasse sotto, la madre si cacciava via da dentro quell’ingombro e il bebè schizzava fuori svirgolando per aria e poi ficcandosi in acqua già cogli occhi aperti, ladrigni: là, dopo un certo impressionante arruffamento in cui si confondeva con la madre in un unico ribollio di schiume, con uno scatto rabbioso s’appizzava allo stesso spacco da dove era stata figliata, succhiava come un vava alla mammella.

Il vava succhiava, la madre nuotava, andava e veniva per i fatti suoi col solo disturbo di stare di tre quarti, il lattante di traverso, in perfetta orizzontale, anche quando, dopo succhiato, come a ogni vava, gli succedeva di farsi un sonno, il beccuccio ammillato alla fessura in fondo alla pancia per dove cola l’umore latteo che dev’essere colloso come quello dei fichi ancora acerbi. E poi, dopo qualche mese di questo baliaggio, le vedevano come si svezzavano da sole, come davano un calcio alla madre, pigliavano acqua, spigavano, si davano alla bella vita.

Le vedevano nascere, e di alcune potevano dire anche il mese e il giorno, perché succedeva che qua si sgravava la cristiana e là si figliava la fera, per cui certi cristiani e certe fere avevano esattamente la stessa età: e a detta di alcuni di questi cristiani, pellisquadre ora sul mezzo secolo e passa, come suo padre, Luigi Orioles, Arturo Palamara e Cosimino Currò, muccuselli essi s’appuntavano con le loro feruzze pari età, per intrastullarsi insieme alla ’Ricchia. Così, alcune, non solo le vedevano nascere, ma potevano anche seguirle nello sviluppo, indicandosele a dito ognuna col suo nome, le seguivano nella riuscita infame che facevano tutte nella vita, le seguivano nelle belle imprese, segnandosele sulle loro carni una per una: poi però, una volta trentenarie, prima di scapolare nel trentunesimo anno, regolarmente come un fenomeno di natura, quasi fosse quello il loro massimo di vita, le loro coetanee, quelle che più gli venivano a conoscere, scomparivano, le vedevano e non le vedevano più.

Ora, il fatto di scomparire era forse morire matematico? Che ne potevano sapere loro se scomparivano perché morivano o solo perché partivano, partivano a epoca fissa come partono anguille e spada? L’avevano mai vista forse con gli occhi loro, una carogna o una carcassa di trentenaria?

Questo era, è, l’ultimo enimma di quella faccia smorfiosa di sfinge, ultimo eppure primo. Dove andavano, dove vanno a finire le fere vecchie trentenarie? Che fine facevano, che fine fanno? Per dove se ne partivano, se ne partono? In che modo scomparivano, scompaiono? Ce n’era, ce n’è, che morivano, che muoiono di vecchiaia, come c’erano, ci sono dei cristiani che morivano, che muoiono di vecchiaia? E se non ce n’era, non ce n’è, perché proprio là, in quello, dovevano differenziarsi dai cristiani?

L’arcano della loro morte magari era niente in sé, in pratica non gli dava nessuno sconzo, ma dato che veniva, viene, dopo tutto l’arcano, chiaro e oscuro, della loro vita, essa completava, completa, il quadro scabroso e incognito: il quadro che per trentanni pittavano e ripittavano e infine ci facevano la firma con uno svolazzo, un segno a parabola, simbolico e reale, indecifrabile e intimorente. Fosse morte, si chiuderebbe il giro: la vita, la morte, i miracoli. Ma è morte? O è vita eterna, miracolo dei miracoli?

È tutto l’opposto identico di quell’altro arcano che sono le uova d’anguilla, che non è mistero di morte ma di vita.

Quest’altro però, era e non era un arcano per loro, dato che l’anguilla la vedono rarissima, la pescano solo sotto forma di neonata, cioè a dire di lattume, e di cicirella, che sarebbe il primo pesce dal quale poi si spiga l’anguilla vera e propria: cicirella, ma del ciciro, e cioè del cece ha solo la grossezza, mentre è lunga quanto un dito. Qualche volta, per una causa tempestosa, come tromba marina o terremoto e maremoto, che la smuove dagli abissi, la cicirella aggalla in grandi ammassi argentati e allora non bastano né sciabica né acciara per pescarla tutta.

Questo arcano delle uova d’anguilla che prima ignoravano, fu quel vecchio professore di Messina che glielo rivelò. Questo professore aveva settantanni e da cinquanta non faceva che studiare i pesci: come loro li pescavano, così lui li studiava. Sapeva tali e tante cose sui pesci, che i pellisquadre, pure essendoci impastati, non se le sognavano nemmeno, anche se a loro tutte le cose in più che il professore sapeva, all’atto pratico non sarebbero servite assolutamente a nulla: pescavano forse con più comodo o più profitto, sapendo, tanto per dire, che la viriola aveva in giro ai suoi dieci centimetri di corpo tutti i colori dell’arcobaleno, in più le mezze tinte e le sfumature?

Il professore però, avrebbe dato tutto il sapere che aveva accumulato su ogni razza di pesce, per sapere qualcosa sulle uova d’anguilla. Erano cinquantanni che ci stava dietro, cinquantanni che mentre, ad esempio, studiava perché la murena non vive se non sente il sole sulla pelle, lui in mente aveva sempre le uova d’anguilla. Ogni grappolo d’uova, ogni ramo di corallo, ogni mazzo di alighe aggrumati di miria d’uova come gigantesche ovarine, che si vedono rilucere per il mare ancora scuroscuro come capigliature fosforescenti, anche se gliene facevano trovare un sacco, lui, anche un sacco, anche a caricarselo sulle spalle quello era ogni volta un tesoro che lui si portava a Messina. Uno per uno poi, con la lente d’ingrandimento guardava tutte quelle uova, miria e miria in cinquantanni, per vedere se li conosceva, e difatti li conosceva e riconosceva tutti; e quando qualcuno gli riusciva sconoscente, e allora per l’emozione gli saltava il cuore in gola, lo metteva in una vasca d’acqua salata che era come un piccolo mare, e aspettava che venisse fuori il pesce: quello che spuntava però, era sempre una qualche specie scorfana di quei ridicoli pesci oceanici che vivono le loro cieche misteriose vite negli abissi tenebrosi dello scill’e cariddi, che lassòtto è ancora oceano nelle profondità davvero abissali, profondità dove di quattro, dove di cinque miglia persino, lassòtto cioè è ancora l’oceano che fu e non è più anche ai livelli alti, solari, l’oceano cioè che è sempre, quale è sempre sopra e sotto fuori di Gibilterra.

E mentre lui s’addannava e pure addannandosi, sperava sempre, e si consumava la vista sopra quella semenza gialla, quelle ovarine come pulci brunastre, all’anno preciso, una mattina, verso gennaio o febbraio, dalla strada saliva una voce che sbandiava la cicirella.

S’affacciava al balcone, guardava sulla strada cogli occhi ancora arrossati dallo spiare dentro la lente, e vedeva nella gistra del pescivendolo le uova per le quali s’impazziva, già sviluppate a cicirella: fra poco, questa, si sarebbe spigata ad anguilla e allora chi l’aveva vista, l’aveva vista.

Anno dopo anno, erano cinquantanni che si dedicava, anima e corpo, vita e averi, a questo arcano di mare, quella brava, vecchia persona istruita, che pure non viveva di mare né di pesce. Non osarono mai chiedergli qual’era il suo scopo, il suo interesse, nel volere decifrare quell’enimma, quali piaceri o delizie gliene venivano, o quale guadagno o bene pensava di ricavarci.

Solo una volta, casualmente, il professore aveva detto qualcosa che forse dava una risposta a questo e forse non la dava, qualcosa, però, che i pellisquadre si ritrovavano di tanto in tanto nei loro parlari: il perché, il perché… aveva detto quella volta il professore, stringendo e dilatando le pupille come un gatto abbagliato da una luce troppo forte, c’è sempre un perché in ogni cosa. Non ci sono misteri nella vita, sembrano misteri. Dove e quando abbiamo l’impressione d’un mistero basta fare un piccolo sforzo e domandarsi: perché? e il cosiddetto mistero subito si risente, non è più tanto fitto e impenetrabile, la visiera, in altre parole, gli comincia a tremolare sulla faccia, al signor mistero. Eh, il perché… Il perché è parola magica, specie di apriti sesamo e non c’è porta di mistero che gli può resistere. Il perché se li mangia vivi, i misteri, e quando a una data cosa, a un dato fenomeno, voi gli levate l’apparenza strana, enimmatica, quello che resta è la natura, tutta semplice e chiara e spiegata davanti agli occhi, tale che pure un muccusello la intende e signoreggia. Basta fare quel piccolo sforzo, e domandarsi perché. Ma quello è niente, amici miei, quello di domandarselo con le labbra. Lo sforzo grande e difficile, amici miei, è che bisogna domandarselo sempre, ogni volta come fosse sempre la prima volta.

Ogni anno, verso Natale, in quello che sarebbe all’incirca il periodo di cova dell’anguilla, una domenica qua, una domenica là, compariva per le marine sopra a un carrozzino dei tempi borbonici che era tirato da un cavalluzzo nano, di quegli sardignoli, e con questo cavalluzzo e con lui, un muccusello di figura, il carrozzino pareva roba di circo equestre, cosa per allianamento, non per fissazione di pensieri, anzi di pensiero.

In quel periodo, giusto nel periodo che nasceva il Divino Bambinello, si metteva a girare le cune di mare, per divozione, diceva, al misterioso, pagano Concepimento dell’anguilla. Così diceva, e a concepimento, considerata la grandiosità di barbaro arcano che era, si raccomandava sempre di mettere mentalmente la C maiuscola.

Veniva e salutava i suoi amici pellisquadre, senza scordarsi mai di portargli qualche regalia di sigarette, trinciato forte o tabacco da naso ai grandi e ai vecchi, e di zuccherate, confetti o piparelle ai muccusi. Veniva e gli ricordava senza parole, con la sola presenza, la sua vecchia preghiera, sapevano quale: un’anguilla plena, se la trovavano, un’anguilla con l’ovarina, non si poteva mai dire, un giorno poteva succedergli di trovarla, e allora, se la trovavano, corressero da lui con quel tesoro, a Messina, a casa sua, al Quartiere Lombardo, corressero, ché ci avrebbe pensato lui, sarebbe stata sua grande premura, a rifonderli e ricompensarli profumatamente perché, se essi facevano ricco lui con quel tesoro, qualcosa, era giusto, doveva venirgliene anche a loro.

Era già vecchio, vecchio assai, non poco, quando venne la prima volta a Cariddi. Per il fatto forse che la loro marina era talmente fuorimano, là alla punta, lontana, oltre i giardini, le dune, le frasche di canne, quelle case a testaditenaglia, con la linea del duemari, giusto a perpendicolo fra le due ganasce, gli erano completamente sfuggite sino a quel momento: ma questo glielo dicevano i pellisquadre a lui, per consolarlo, perché lui se ne faceva quasi una colpa, ripetendo che non gli dovevano sfuggire, non gli dovevano, e si scusava coi pellisquadre, lo compatissero, lo compatissero, come fosse persuaso di avergli usato una mancanza di riguardo, ignorando la loro esistenza sino allora.

Era vecchio e tutto bianco di capelli, ma bambinesco di statura e irrequieto come un folletto, cogli occhi sempre in giro, in una continua vista felice di tutto e di tutti, anche se ci vedeva poco ormai e aveva bisogno di certe lenti montate a una specie di molla che si stringeva al naso. Queste lenti, perché non gli cadessero in terra, le teneva attaccate a un nastro di velluto nero, messo al collo come un collare.

Anche se era muccusello allora, si ricordava benissimo di quel nastro con le lenti a molla, ma ancora meglio, si ricordava dell’orologio con catenella d’oro massiccio e i tre marenghi che tintinnavano l’uno contro l’altro.

Gli pareva ancora di vederlo quella prima domenica che era comparso. Era tardo pomeriggio ma c’era ancora sole bastevole sulla loro testa, perché dall’orologio che teneva sollevato in mano, sprizzasse uno scintillìo che si rifletteva sulle lenti in tante bolle luminose.

Di corsa, lui e gli altri muccuselli, gli erano andati incontro, attirati dal luccichio di giallo d’oro abbagliante, che gli gettava in faccia l’orologio, gli avevano fatto davanti un semicerchio e poi avevano cominciato a rinculare, senza mai levare gli occhi dall’irraggiare dell’orologio, dei marenghi e della catena a grossa maglia. I marenghi facevano tin, tin e pareva che l’orologio scandisse a musica i minuti secondi: essi, quei tin, tin, più che cogli orecchi, li sentivano cogli occhi, una soneria lucente che gli faceva un effetto incantatore, quasi che l’omicello con la barba bianca, nascosto dietro le bolle di sapone dell’oro, suonasse catena, orologio e marenghi, come un flauto magico, e suonando quello, se li tirasse dietro dove voleva lui.

Si presentò poi sempre a quel modo, e sempre, suppergiù, con le seguenti parole, dette fra i barbagli dell’orologio: quand’è che sarà vostro, quando sarà, amici miei, che mi leverete questo peso dal taschino del gilé? chi sarà, chi, a meritarsi l’orologio di fabbricazione svizzera che spacca il secondo? un pizzico di quelle uova fatate, un’anguilletta plena, chi me la troverà? chi romperà l’incantesimo? chi si riceverà orologio e marenghi insieme al mio sentito grazie? grande regalo mi farete, amici miei, un regalo che non c’è prezzo a pagarlo perché, anche se questo qui è orologio di pura fabbricazione svizzera, orologio famoso, di grande precisione, e anche se c’è la catena d’oro massiccio e ci sono i marenghi, con questo io pretendo forse di sdebitarmi? mai e poi mai, mai, non mi potrò mai sdebitare…





Era una comica, ma commuoveva con la sua delicatezza di pensieri. Era chiaro che lo imbarazzava vantargli il valore dell’orologio, il prezzo che doveva costare, e allora ne vantava la precisione con cui segnava il tempo spaccando il secondo, senza mai immaginare che lo vantava giusto nel punto in cui un orologio non solo ha valore, ma non ha neanche senso per un pescatore: perché, che bisogno può mai avere un pescatore d’un orologio per sapere che ora è, se gli basta alzare gli occhi e guardare il sole?

La prima volta, i pellisquadre lo presero per uno scherzo: per due ovetti d’anguilla, si leverebbe tutto quell’oro zecchino? si domandavano. A occhio e croce, giudicavano che con quell’oro, ad averlo, si sarebbe potuto ordinare una palamitara, armamento compreso: in contanti, e sarebbe avanzato qualcosa.

Il fatto era che non avevano nessun sospetto della misteriosità di quelle uova e dell’importanza che gli rappresentava a lui. Per la prima volta ponevano mente all’anguilla e alla sua stranezza di vita, per la prima volta facevano caso che nessuno di loro, pure sforzandosi la memoria, ricordava di avere mai pescato una anguilla plena, mai vista un’ovarina d’anguilla. Dell’anguilla, con o senza ovarina, potevano solo dire che non era una abitué di quei mari, se dovevano giudicare dal numero di volte che gli veniva sott’occhio. Conoscevano il suo mucco, la cicirella, ma la loro conoscenza, là cominciava e là finiva. Ignoravano quando la cicirella sviluppava anguilla e scompariva; non immaginavano nemmeno tutto quel traccheggio, e perché, percome lo faceva: anguilla implenata arrivava, gettava le uova, se lo sapeva lei dove, e scompariva; le uova sviluppavano a cicirella, immensi banchi di pesciuzzi ancora in letargo a profondità abissali, con la carne ancora tenera come acqua; da questi pesciuzzi spigava l’anguilla e partiva, per l’Africa, nemmeno a dirlo; partiva e andava dove l’implenavano, in un certo Mare detto dei Sargassi, dilà tornava, gettava le uova e di nuovo, daccapo…

Era un arcano, non si discuteva, non per loro, però: non li toccava, non passava per la loro vita, come non passava in realtà lei, l’anguilla, né in bene né in male. A loro, gli faceva l’effetto di una favola che non li riguardava al reale, nei loro stretti bisogni di vita, ma li riguardava solo all’immaginario, come se fosse una storia di magare in forma di anguille e di un professore in forma di folletto che per tornare professore era stato condannato a cercare, fra milioni e milioni di altre, le uova di quelle anguille: e poteva mai trovarle, se le anguille erano in realtà maghe e gli facevano cercare quelle uova solo per farlo restare tutta la vita un folletto, un folletto che si dannava l’anima a cercare quello che non poteva mai trovare? Così, dato che per le uova d’anguilla non si bagnavano né si asciugavano, potevano concludere, senza dolore loro, che non esistevano. Però gli costava, eccome, ammettere che non esistevano fere morte trentenarie, concludere che non avrebbero potuto trovarne mai, carogne né carcasse, di tali fere morte di vecchiaia.

Il fatto era che quell’arcano intrigava il professore, e questo intrigava loro: forse perché ogni arcano, a mare e fuori mare, ha il suo fedele, per amore e per forza. Ogni fedele ha il suo e volente o nolente, quello solo gli basta a decifrarlo; e se ignora quello degli altri e gli fa l’impressione che non è nemmeno un arcano, è perché il solo arcano che vede e che sente, quello che pagherebbe chissà che cosa per svelarselo, è quello che gli passa per le mani a lui.

Trovare una carogna di fera vecchia, una carcassa di trentenaria, sembrava, a prima vista, arcano da ridere, paragonato a quello del professore: carogne e carcasse non erano uova d’anguilla, non ci voleva la lente d’ingrandimento per vederle. Eppure, una fera morta di vecchiaia, una di quelle trentenarie rugose e lesionate, sdentate e bavose, la pelle scucita, la coda moscia, la pinna dorsale ammollata, il colore senza più quello splendore d’acciaio brunito, una di queste trentenarie, la cercavano da sempre senza mai trovarla.

Le uniche fere morte di morte naturale che alquandalquando succedeva di vedere, arenate qui e là, per le marine, erano quelle, si sapeva bene, strangolate dal rutto: quelle però, erano tutte fere giovani, ancora nel vigore degli anni e nello splendore del corpo. E non c’era bisogno di dire che una trentenaria morta non l’avevano trovata mai neanche morta così: strangolata dal rutto. Sembrava che giungendo a quell’età, riuscissero a liberarsi persino di quell’unica schiavitù cui soggiacevano e per cui qualche volta si pigliavano la grande improsatura. Sembrava che non s’abbuffassero più col solito scialibi di sarde, sgombri e tonnacchioli: o perché non potevano, dato che non le aiutavano più i duecentosessantaquattro dentuzzi, spuntati o persi o intartarati, o perché la pancia a sacco non gli permetteva più quella loro fenomenale capienza.

Le fere vecchie, vicine a essere trentenarie, si conoscevano. Un certo giorno, come fosse un giorno destinato, quello e non un altro, si isolavano: si staccavano dall’affollamento di mare, dal traccheggio della popolosa vita, uscivano dalla famiglia, dal branco, dalla colonia, e si aggregavano alle altre vecchiarde, concentrate qua e là, in certe zone di mare fuorimano, verso Rasocolmo, tanto per dire, dove stavano come in quarantena, sinché non scomparivano: praticamente morte per gli altri, se si escludeva la curiosità di qualche feruzza incosciente che si spingeva ogni tanto da quella parte a dare un’occhiata, però subito si girava indietro e correva svoliando, come la inseguissero, a rituffarsi in mezzo all’affollamento e alla vita.

Oggi non si vedono più, eppure ieri erano ancora là: là, fra gli scogli nei viciniori di Gàllico, o da questa parte, nelle secche di Rasocolmo, sulle isolette di rena emergenti dalla rema come fossero in cima alle montagne sottomarine, oppure dentro quella specie d’orecchietta che la linea del duemari fa dalla parte dov’è rema morta, in Jonio o Tirreno.

Stavano lì, come caicchi in disarmo dentro i bacini pantanosi. Gettate nel loro sonno di vecchi, mezze affondate, la rema morta le incarogniva, la rema viva le avviliva. Se facevano qualche mossa, era per arraffare il pesce che gli serviva giusto per tacitarsi la fame più grossa, quando triglie, sgombri o sarde gli venivano a portata di manuncula, perché, ingannati dalla loro immobilità, s’arrischiavano per là. Certe volte però, in quei tristi isolamenti di mare, si vedevano succedere delle grandi ribellioni d’acque che finivano in un profluvio di schiume sanguinose, specie quando le vecchie fere, per appuntarsi la fame, se la pigliavano addirittura con la Chiesa, in persona di qualche verdone, che gli capitava nelle vicinanze quando da parecchio nessun altro pesce c’era capitato. Se gli riusciva, naturalmente, non ci mettevano sale a strappargli la coda per averlo poi lì, tutto in loro balìa, non più per giocarci, ora, come stilavano nella bella gioventù, ma per mangiarselo, terribili e schifose a vedersi, strappandogli la carne ancora vivo. Mangiavano, anche arrischiandosi con quello scabroso di verdone, non più per scasso di pancia ma, si sarebbe detto, per necessità, per tenersi in forze, come lo sapessero di dovere, presto, nuotare a lungo e lontano.

In quei riquadri di mare silenziosi, isolati, si somigliavano moltissimo ai vecchi pellisquadre, messi alla sedia davanti alla porta la mattina e ritirati la sera, con l’unica differenza che dalla sera alla mattina, un certo giorno scomparivano e le sedie d’acqua dove i pellisquadre, per giorni e giorni, a ogni uscita e rientro di mare, le avevano viste sedute mortizze, comparivano vuote: così, come niente, cantàri e cantàri di carne vecchia, trentenarie che non ce la facevano più a smuoversi e avevano fatto la muffa sopra l’acqua, da un’ora all’altra sparivano e non se ne aveva più notizia, né da vive né da morte. Era l’ultimo tratto indecifrabile del loro carattere, arcano sopra arcano, il tuono spaventoso, senza sprazzo né scintillìo di luci, che nel cielo della notte, rimbombante scuroscuro, fa il mascolone, l’ultima bomba della cassinfernale, che chiude in bellezza e mistero la luminaria dei giochi d’artificio.

Non lasciavano traccia né sentore. Ma che specie di morte era quella, per cui sparivano tutt’intieramente, spirito e corpo, come traslocassero con armi e bagagli, quando poi si sa che pur essendo la sparizione delle sparizioni, la morte è quella che si lascia dietro la prova più grossa? Se le portava via la rema forse? Le imbarcava a funerale, verso il basso, un bastardello di rema? Ma a un certo punto, il bastardello doveva scarrozzarle, un bastardello non ha letto eterno, non s’affiumara, non se ne scende filatofilato sino a Malta, prima o poi quello si storce all’indietro e la carogna si dovrebbe trovare a sbattere col culo all’asciutto su qualcuna di quelle marine come Galati, Alì, Roccalumera, e invece una carogna, per prova, non s’era mai trovata per quelle marine. Eppoi, se morivano in rema morta, chi le spostava di là? Dio? Insomma: morivano? non morivano? I pellisquadre, potendo, l’avrebbero pagata a peso d’oro una carogna di quelle, una di quelle carogne, anche solo per campione, perché gli facesse da prova: sì o no. Ma dove andavano a finire, per dove si partivano le fere allo scoccare dei trentanni, fere che sino al giorno prima, sinché furono fra le altre, non dettero alcun segno, nessun segnale o sintomo, che fossero già a quel punto, al punto ormai d’andarsene in disarmo, di ricettarsi? Perché, quando sono tutte insieme, abbrancate, tutte alla stessa altezza di nuoto e volo, tutte sullo stesso tono di pazzia, non c’è giovane o vecchio o mediano, non hanno età singole e diverse, ma quella, unica, del loro carattere e della loro natura: e quella non è giovinezza e non è vecchiezza, ma una vecchia giovinezza, una giovane vecchiezza.

Un perché c’è sempre, diceva il professore delle uova d’anguilla, un perché dev’esserci in ogni più lieve spirare di vento, in ogni più impercettibile spostamento di granello di rena. Bastava fare quel piccolo sforzo, domandarsi: perché? Ma a voglia quante volte lo avevano fatto quello sforzo i pellisquadre, e capaci di essere sempre allo stesso punto, di non avere ancora trovato una carogna di fera vecchia, anche una sola, per campione, capaci di essere ancora con quell’arcano delle fere vecchie piedipiedi.

Il suo sonno era talmente in arretrato e risentito, che non appena gli abbassava un poco la guardia davanti, subito, come nuvolosità nera di vento, gli dilagava nella mente. Gli bastava, come ora, che lui s’appoggiasse sopra un gomito, mezzo sdraiato sulla rena nera che mandava quel sentore di vulcanico, come di mosto ubbriacante: figurarsi perciò come gli era sbattuto in testa, quando al mezzo rilassamento si era aggiunto quel lustrìo d’ossa che alitava dalle pieghe nere della marina. Abbagliata da quelle false luci, la rena si gonfiava come una grande bolla d’aria nera e i suoi occhi, a forza d’essere attirati e respinti, erano andati a poco a poco velandosi, assonnandosi.

Era come se il sonno gli avesse pigliato solo metà mente, e metà mente invece non gli riuscisse d’impossessarsene; ed era come se con quella metà mente sognasse e con questa vivesse, sicché, pure facendo tutte e due le cose, non ne faceva veramente nessuna delle due, né tutto sognava né tutto viveva, ma faceva una cosa sola di tutte e due, un di più e un di meno: sognava, come si dice, a occhi aperti.

Sognava a occhi aperti che scopriva il cimitero delle fere, luogo segretissimo e infernale, dove, presentendo prossima la loro fine, le fere vecchie se ne andavano a morire in solitudine: lo scopriva per via di un certo sentore di vulcanico che lo attirava là.

Era come fosse ancora uno sbarbatello e si trovava tutto solo sopra una palamitara armata di tutto punto, se si faceva eccezione delle persone dei pellisquadre, e remeggiava fra le Isole, contrariamente al loro solito che era di rasentarle, quando salivano al Golfo dell’Aria.

Doveva trovarsi allo Stromboli, perché gli arrivavano sulla faccia delle ventate d’aria di lava, eruttate dal fuoco vulcanico: sarebbe certamente scappato, se non gli fosse parso di sentire, frammista a quei vapori di fuoco vampeggiante, la presenza di qualcosa d’ignoto di cui sapeva di andare oscuramente alla ricerca e che avrebbe riconosciuto solo quando lo avesse trovato.

Come per una ispirazione, remava incontro a quel pullulio di vampe, di riflessi di luce neri ardenti che sprizzavano dalle colate di lava dello Stromboli: il cratere non eruttava più, ma la lava non mostrava ancora di freddarsi e giù a precipizio sul mare l’impasto nero fumicava per le sciare, col rossogranato del fuoco che vi serpeggiava sotto. L’aria di lingue di fiamme aveva in bocca lo stesso sapore secco dello scirocco quando spira dall’Africa, carico e lucente di rena fina come polvere: se apriva la bocca, pareva che il respiro gli s’incenerisse, lasciandogli un gusto di acidulo e di dolciastro.

Andava remando e guardando senza sentire paura: avvicinandosi, arrivava dove il mare era tutto un aggallare di bolle, tutto un summosummo di bollii come se dal fondo ribollisse, e non soltanto là, ma tutto in un cerchio attorno all’isola, e causa di questo dovevano essere le colate di lava che avevano sprigionato alla superficie una miria di soffioni. La pioggia vulcanica aveva annerito le marine, la cenere fumava ancora sull’acqua e s’alzava in fumichii nell’aria. Isola e mare mandavano a intermittenza un odore di forgia dove erano state arroventate delle lastre di ferro, e odore d’acqua dove quelle lastre infuocate erano state gettate a freddarsi fra crepitanti fumate. L’aria sapeva ormai solo di acidulo e di dolciastro, di cosa vulcanica che si sfogava, spargendo tutt’intorno un sentore di fredda nausea. Avrebbe giurato che di questo sapeva anch’essa la cosa ignota che cercava: e gli pareva, in questo, di principiare già a riconoscerla.

Sbarcava sulla marina deserta e ingolfata dappertutto di quella nera cineraglia vulcanica, di pietre svuotate dal fuoco, fatte porose, traforate e leggere come pietrepomice, leggere al punto, che quelle che gli capitavano in mano, stringendole nel pugno, si sfarinavano riducendosi come cipria nera, e quelle invece che urtava, rimbalzavano per aria come s’alzassero in volo.

Al primo passo, lo sbarbatello affondava sino al ginocchio in quell’ammassamento nero: faceva per camminarci in mezzo e sfondava ancora più sotto, scendeva e saliva, dando delle grandi, ginocchiate e manate contro i mucchi soffici di cenere, fra le pietrepomice, i lapilli e la carbonella, che gli ricadevano in polvere tutt’intorno, come se sbattuti a quel modo, detriti e scaglie di vulcano si cernessero e il loro pulviscolo restasse, fittofitto, sospeso nell’aria. Per un poco, quel pulviscolo stava come un velo trasparente, controsole, subito però in quella trasparenza aggallava il compatto riflesso nero della marina, e attraverso quel velario, il sole, alto nel cielo sopra il vulcano, si tramutava in una luna nuvolosa: la luminosità accecante che c’era stata sino allora, un fascio di nere lame di coltelli sprizzanti dal tenebroso brillio della lava, si spezzò di colpo in quel momento, vi era un attimo di tramonto, poi sembrava calare improvvisamente la notte.

Allo sbarbatello gli veniva da piangere. Affondato fra quelle dune di cenere nera e fredda, si sentiva vincere da una grande stanchezza, come se quell’arrancare a vuoto nella cenere, gli avesse massacrato le ossa; lo pigliava lo sconforto di avere fallito il suo scopo, che era di trovare quella cosa incognita. Aveva allora uno squasso di pianto, ma la cenere che incipriava l’aria, gli asciugava le lagrime che gli rigavano la faccia, come fossero parole scritte con l’inchiostro sulla carta.

Da quella stanchezza e da quello sconquasso però, gli pareva di ricevere subito dopo come un senso di salute, di forza, di spavalderia di respiro, un senso di esaltazione per tutto il corpo, che se doveva dire, lo sbarbatello era come si sentisse diventare un gigante. Aveva l’impressione che qualcuno gli salisse sulle spalle con le gambe al collo, questo si sentiva succedergli dentro, sotto la pelle, ed era lui stesso, lo sbarbatello, che ovattato, covato da quella cineraglia vulcanica, cresceva corpo corpo e spigava in tutto il suo personale di giovanotto, in quello che era al presente, con la barba fitta di giorni, dentro la divisa di ex marinaio: gli succedeva, allo sbarbatello, che lievitava come il pane che cresce e sviluppa la sua forma di farina impastata con il lievito di birra, quando si mette a cuocere nel forno infocato, temperato dalla cenere sparsa sopra finafina.

Parabola significa tarantola ballerina, si diceva allora lui, tramutato in grande. Si diceva, in altre parole, che quella la doveva pigliare per parabola col significato, con la morale, e col significato morale significarsi la tarantola ballerina, ovverossia l’argomento che aveva per le mani, mettendoci sotto la parabola, a spiega e commentario. Quell’oracolo muto significava, cioè a dire, che lo sbarbatello, in quanto tale, non poteva farcela in quell’impresa, data l’impresa che era, e che prima dovevano passargli gli anni, crescergli la barba, farsi uomo, andare alla guerra e nel tornare dalla guerra…

E qui infatti, alla prima occhiata da uomo che si dava in giro, vedeva attraverso quel nero pulviscolo una lunga fila di vecchie fere, maschi e femmine, che come virassero in quel momento da sudest, sfiorando Strombolicchio prima e Stromboli poi, gli sfilavano davanti dirette a sud, a occhio e croce in direzione di Vulcano. Nuotavano senza furoreggiare con mezzi voli e caracolli sull’acqua, e senza dare spettacolo con smorfie, ngangà o scorreggette: un’aria di funeraglia, mai stilata, gravava su tutta la fila e stranezza di stranezza, sembrava veramente che andassero a un funerale, quella fila di fere nonnave che arrancavano fuori dalle acque in subbuglio dello Stromboli, col bruno schienale della fila spruzzato dalla cenere vulcanica che nereggiava a galla per dove passavano.

Senza pensarci due volte, come agisse sempre per ispirazione, si tuffava e si metteva a nuotare alla loro coda: il cuore gli diceva che se gli resisteva dietro, e non doveva essere impresa impossibile, visto che nuotavano ormai come se strappassero coi denti il mare davanti a loro, si sarebbe svelato l’arcano delle nonnave trentenarie che scomparivano senza lasciare traccia: era quella la cosa incognita che cercava, che aveva sentore di vulcanico, sapore acidulo e dolciastro. Ecco, ora la scopriva di nome, e questo era già come scoprirla un poco anche di fatto.

Quando uscirono dalle acque incenerite di Stromboli ed entrarono in mare netto e azzurro, notò che le vecchie fere si lasciavano dietro una scia schiumosa che resisteva a lungo dopo il loro passaggio, e non era spuma salina, ma come una grossa bava di lumache.

Davanti a lui, davanti alla fila di fere, compariva Vulcano: l’immensa e nera bocca del cratere spento, il cono pauroso che dominava il paesaggio apocalittico dell’isola, quello sconquasso di cataclismi, con fosse e ingobbimenti dalla forma di giganti marini come se grandi branchi di balene e capodogli fossero andati in secca nell’isola, pietrificandosi e pigliando col tempo quel colore di roccia bruna e violacea, patinata dal fuoco craterico, lento, violento.

Naturalmente andavano incontro a Vulcano dalla parte di ponente, quella parte che col resto dell’isola è come l’Inferno col Paradiso: col mare pullulante di soffioni bollenti; con rocce e scogliere, tutte pietre di zolfo, d’un giallore crudo, abbagliante, che dalle pareti rimanda, come da colossali specchi, il sole tutt’intorno, verso il mare e contro la nera montagna conica; e con la riva, infine, pericolosa e impraticabile non meno del mare, traforata di focolai sulfurei e fumigante di vapori irrespirabili.

Mezzo accecato dal risplendere scintillante dei fiori di zolfo, vedeva la fila di fere dirigersi qui, invece di aggirare l’isola e proseguire, e gli pareva di pigliare abbaglio a causa degli occhi che gli stralucevano: venivano forse a curarsi reumi e dolori artritici, quelle nonnave? venivano forse a farsi i bagni di vapori nel ribollio delle polle a mare e il fumichio dei focolai a riva? La fila si era accorciata d’un bel po’ di fere, quando si rendeva conto che le fere entravano in una stretta rada, dove più grandi e lampeggianti specchiavano le scogliere gialle, e là, nel pullulio delle bocche dei soffioni, una dietro l’altra si sommozzavano e sparivano alla sua vista.

Si sommozzava allora dietro di loro, nuotava profondo, sempre più profondo nella fitta tenebra sottomarina e faceva appena in tempo a intravvedere il biancore di pancia delle ultime mentre sparivano dentro una specie d’immensa grotta circolare, di pietra nera, muschiosa, che saliva, vuota e tenebrosa, e che era la radice del cono del vulcano.

Le seguiva anche lì, infilandosi sotto la falda rocciosa, tra acque nere e pesanti, come se miria di calamari si fossero scaricati là del loro sacco. Nuotava per un pezzo alla cieca, perdendosi di lena, e disperava ormai di trovare lo sbocco, quando si rischiarava sopra di lui: una luce pallida e velata cadeva dall’alto sopra l’acqua, un soffio dietro l’altro, come rifiatata da un’ombra di vento, ed erano invece le vecchie fere che saltando nel cratere del vulcano, suscitavano quei riflessi di luce, facendo col biancore della pancia come uno sventolio luminoso. Nuotava ancora un poco per alto e riassommava dentro un grande anello d’acque, d’un nero funereo, splendente colore viola, nello sprofondo marino di Vulcano. Una volta lì, si trovava issofatto nell’altromondo delle fere e da quello che issofatto vedeva, issofatto capiva che nessuno gli avrebbe mai creduto.

Appena fuori dall’acqua, alzando gli occhi all’origine di quello sventolio di luce, vedeva ancora in volo per aria le ultime fere della fila che alla fine di un salto strabiliante anche per loro, e non per niente si partiva dalla vita e terminava nella morte, si adagiavano dietro le altre, sopra una specie di schiuma ardente che ricopriva la concavità del vulcano. Al loro contatto, il fuoco bianco gli sbraciava tutt’intorno, le ricopriva e quasi istantaneo divorava e inceneriva le carni, senza però intaccare la carcassa: questa, spolpata sino all’ultimo brandello di carne e asciugata sino all’ultima macula di sangue, usciva dal suo rogo netta e pura, bianca come di gesso, pigliando subitaneamente un’aria antica, come di solennità.

Dal cratere del vulcano spirava un fetore che contempo scostava e attirava, il fetore di qualcosa che non era più vivo e non era ancora interamente morto: poteva essere il fetore stesso del vulcano spento, che però cuoceva e sbraciava ancora nelle sue ceneri, poteva essere questo fetore di mortovivo e insieme quello della fera, delle sue ceneri mischiate alle ceneri del vulcano.

Delle ombre, a quel punto, macchiavano la luce che veniva giù dall’altissima bocca del cratere, e aguzzando gli occhi, vedeva alcuni dei falconi abitué delle Isole, che svolazzavano lassòpra: dovevano avere seguito le fere che si dirigevano al loro cimitero, come avessero misteriosamente fiutato la loro morte, non da sentori o indizi che la fila di fere in navigazione spargeva per aria, ma forse da quella traccia di bava che le nonnave si perdevano dalla bocca, oppure addirittura dal pensiero chiuso in mente alle fere. Ora però, da quella cupoletta di cielo azzurro sopra la bocca del vulcano, i falconi battevano i becchi con dei colpi che riecheggiavano nella cavità, rotolando sino in fondo come pietruzze, poi svolazzavano un poco, ingargarozzandosi a gettare dei cracrà, cracrà furiosi, furiosi certamente di vedere la lunga fila di fere, un attimo prima belle in carne, e un attimo dopo ridotte all’osso, carcasse bianche e lustre.

Lo colpiva, allora, un particolare di quella morte per fuoco, un particolare che però era forse il suo movente, l’anima di tutto il mistero: lo colpiva, cioè, il fatto che il fuoco non le faceva passare per lo stadio infame e abominevole della carogna, ma dalla morte le passava d’un colpo allo stato di carcassa dove nulla resta più della vita e del suo esteriore che faccia ribrezzo. Doveva sbalordirsi e concluderne sbalorditivamente che avevano scelto per questo, il fuoco, per questo intento purificatore?

Cominciava a esplorare cogli occhi il misterioso luogo: voleva guardare bene, imprimersi tutto nella mente e ricordare, ricordare ogni cosa di quell’oltretomba, per poterne parlare con dovizia di particolari ai pellisquadre, per potergliela illustrare come si meritava, quella fera. Lo ripigliava quella previsione che aveva avuto all’inizio, che non gli avrebbero creduto: per questo voleva stamparsi bene in mente ogni cosa, per provargli con circostanze di luogo e di tempo, che quello strabilio di fere era un fatto successo, lo aveva visto lui coi suoi occhi, non lo aveva sognato, come si poteva credere a prima vista.

La grande cavità conica, somigliante all’interno a una conchiglia, girava a spirale verso l’alto, con le pareti che si restringevano sempre più sino alla bocca slabbrata del cratere; le pareti erano d’una pietra lavica risplendente come carbone coke, e tutte stranamente lussureggianti di buganvillea, cespugli sopra cespugli che pendevano nel vuoto, scaricando dappertutto funerei riflessi violacei.

Il panorama, dentro questa cornice, era a ordine stretto e per una grande altezza interamente incarcassato di fere. Il cimitero girava a spirale per i tornanti schiumosi di bracia della cavità conica, e le carcasse, tutte identiche per dimensioni e misura come se la morte le avesse livellate anche in questo oltre che all’età, erano disposte per lungo sopra la spirale, come aspirassero a girare e salire al cielo: testacoda l’una con l’altra, sistemate in modo che in quell’ordine e in quella cura pareva di sentire il calcolo di una mente, l’opera di una mano in quello sterminio di profili beccuti, orlati fitti di denti, e di siluette a S, come fossero, di tante, una sola carcassa che girava e rigirava per la concavità e di tante maiuscole, una sola S maiuscola, simile a una lunga, ossuta serpentina.

La testa rovesciata all’indietro, risaliva cogli occhi il cratere a cimitero: lo sguardo gli andava a destra e a sinistra, ammirato e insaziato, ed era come si provasse a sgomitolare con lo sguardo quel lungo giro, rigiro di carcasse ammagliate, attraverso cui sembrava circolare un fluido, come le tenesse un incantesimo; ed era contempo come se il suo sguardo inanellasse capo su capo le fila della sua meraviglia per la nuova specie di fera che aveva scoperto: coraggiosa e dignitosa, col culto del bel vivere e sennò del buon morire. E la meraviglia si posava col suo sguardo sopra il cratere incarcassato e ogni volta era come se il silenzio e la solitudine della cavità s’ingigantissero sotto i suoi sguardi, invece che esserne menomati come sarebbe stato naturale, e gli pareva, a un certo punto, che silenzio e solitudine si animassero, come se veramente un fluido scorresse dalla testa beccuta alla coda lunata della lunga serpentina delle carcasse: queste allora, nei giri e controgiri, parevano girare e salire per la concavità, sotto i cespugli di buganvillea, col viola vivovivo e vellutato, sopra la bracia fredda e calda del sotterraneo fuoco, che all’aria schiumava, orlando di bolle azzurrine e violette le carcasse, come se andassero già fra le nuvole. Aveva allora la curiosa impressione che la segretezza del luogo e dello strabilio di fera che lì si compiva, si pascesse della sua stessa meraviglia e pensava che questa fosse l’impronta d’ogni arcano, lo strattagemma, semplice come l’uovo di Colombo, per mantenere il segreto.

Tornava di là, invasato d’ammirazione per quella fera che morendo si rovesciava come un guanto e fra le tante facce di facciola che mostrava in vita, lì ne mostrava una, ancora una, una di vergine e martire. E l’animo che egli si sentiva nei suoi riguardi, era precisamente quello d’un fedele suo. C’era qualcosa di bello e d’imponente in quel suo morire volontario e solitario, qualcosa di umano, qualcosa di disumano.

La fera gli aveva fatta la rivelazione: si era spogliata del suo stile di vita, d’ogni astuto ornamento di mente, del suo seducentissimo, truffaldino esteriore, per farsi spiare, nuda sino all’osso, nell’intimo. Guarda il cuor mio, sembrava dire a chi non l’aveva mai fatta capace di avere un cuore.

La fera ha l’intimo malvagio, pessimo, si era sempre sentito dire. Ma chi può conoscere l’intimo di una fera? Chi l’aveva mai conosciuta nell’intimo questa fera che si va a nascondere con la sua morte, quando giudica che la vita non le è più confacente, cosa che nemmeno i meglio cristiani? questa fera che, quando le pare tempo, arma, e non vista, senza piantolini né farse, parte e se ne va difilata al suo cimitero e lì si getta nel fuoco per farsi incenerire e così facendo, leva dalla circolazione quella carogna del suo corpo? questa fera che vi mostra che la sua paura non è di morire, ma di essere morta, di diventare carogna, e di questo solo si fa scrupolo e mostra terrore? questa fera che fa l’eroica, c’è poco da dire, per qualcosa che non le potrà mai dare un tornaconto perché è cosa simbolicissima? questa fera che fa tutto quello che nella vita ha schifato: fare l’eroica e fare la simbolica, questa fera che non sopporta l’idea dello spettacolo che potrebbe dare da morta, l’idea che il suo corpo andrebbe incarognendosi maremare? questa fera, una fera di così delicato sentire, che se la sbriga tutta da sé quella grossa faccenda strettamente personale, e se ne va al suo nascosto cimitero, a morire anticipata per un proforma di pudore e decenza, verso di sé e verso gli altri, una fera così si poteva dire onestamente che la conoscevano all’intimo? Questo era il punto.

Ma quello era pure il punto in cui si sentiva ancora insorgere dentro quella impressione strana e scoraggiante che aveva sempre avuto mentre si fissava a mente le cose prodigiose di Vulcano, e cioè che i pellisquadre non gli avrebbero creduto.

C’era un difetto in quel suo sogno a occhi aperti.

Quella fera, quella meraviglia dell’altromondo, più la lustrava e decantava e più gli risonava falsa nella voce, più la cresceva a parole e più gl’incresceva di fatto: quella fera che di fera non aveva più nient’altro che il nome. Ed era qui, nella fera, nel nome di fera, quel difetto. Quel prodigio di morte che vedeva, non s’accordava con lo schifo di vita della fera, questo nome non s’attagliava a quell’animale dell’altromondo, nome e cosa, insomma, non si pigliavano, non facevano razza, persuasione.

Così, a quel punto, il nome proprio, il nome vero di quella fera, quello che s’attagliava a pennello a quell’animale, a quella sua morte dell’altromondo, spuntò fuori, quasi da solo, in forza della cosa, e spodestò alla lettera la fera: defera, delfera, delfifera, delfino, il nome, sarebbe a dire, della bella copia della fera abitué dello scill’e cariddi, il nome della fera continentale, la fera che parla con la lingua fra i denti, che parla l’italiano, la fera dei mari alti, la fera d’altobordo.

Alla conclusione di tutto, dunque, scopriva il cimitero dei delfini, lo estasiava la morte del delfino: in altre parole, non scopriva niente perché il delfino anche in vita estasia, è una fera dell’altromondo quando ancora è in questo.

Si spiegava benissimo, ora, quella sua gran meraviglia di assistere a un prodigio, alla rivelazione della fera, di quella lordona di mente dentuta, che si sollevava d’un balzo da tutte le tranellerie e gli assassinaggi di una vita trentenaria e saltava nella morte, adagiandosi in gloria con gli occhi verso l’alto, in aspirazione di cielo, bella, virtuosa e malandrina. Col nome delfino, tutto tornava naturale, la sua meraviglia non aveva più luogo a essere. Quella morte non aveva nulla di straordinario, non poteva dirsi né valorosa né niente, nemmeno che era una rivelazione, perché allora anche in vita il delfino è una rivelazione, se si confronta alla fera, suo uguale di fuori e contrario di dentro. E meno che meno, quindi, poteva dirsi sognata a occhi aperti, sognata come si sognano le cose impossibili che si vorrebbero vedere realizzate, perché allora la stessa vita del delfino sarebbe un sogno a occhi aperti, se si tiene d’occhio quella del suo uguale e contrario, la fera. E infine, non poteva dirsi neanche una favola, perché allora tutti quelli che passano per fatti successi della vita del delfino sono favole, se si considerano i misfatti del suo uguale e contrario, la fera.

Si spiegava questo e si spiegava contempo perché sin dal primo momento aveva sentito che i pellisquadre non gli avrebbero creduto. Per forza, conoscevano la fera e perché la conoscevano, non credevano al delfino. Ma non solo non ci credevano; i pellisquadre nemmeno la concepivano una fera fatta a delfino, battezzata e cresimata, una razza di fera come quella per loro non stava né in mare né in terra né in cielo. Una fera dell’altromondo, precisamente quello era per loro. Per questo, ai loro occhi, il suo sogno a occhi aperti non aveva solo quel difetto del nome, per loro, quel sogno fatto a mano, era tutto un difetto, perché, se lo schiaffava il cimitero dei delfini, se la schiaffava la carcassa del delfino, moriva, campava il delfino, per loro era perfettamente l’uguale: chi l’aveva mai conosciuto o visto, questo tale delfino? In poche parole: lui, per loro, non aveva scoperto niente, niente che riguardasse la loro vecchia abitué, la fera, l’arcano che gli rappresentava la sua scomparsa quando compiva il trentenario delle sue delinquenterie e non aveva niente a che vedere con l’arcano che gli svelava lui, e che non gli rappresentava niente a loro, anzi gli entrava da un orecchio e gli usciva dall’altro.

Figurarsi, non appena si presentava con quel delfino dell’altromondo in palma di mano, con quell’arcalamecca di sogno sulla bocca, figurarsi se non gli sparavano tutto il castello di sabbia: cono vulcanico, cimitero a serpentina e carcasse bianche di delfini parate lassòpra a S, nell’iniziale di Santità, come gli ossidimorto nelle dolcerie il due di novembre. Nemmeno cogli occhi spalancati poteva mai sognarsi che i pellisquadre s’inghiottivano quella fera dell’altromondo. Eh, sì, bello glielo faceva il regalo, bellissimo si sognava di farglielo agli illustrissimi pellisquadre… Si partiva, che poteva paragonarsi ad Astolfo quando saliva nella luna per il senno di Orlando, si partiva per un oltretomba di fere, passava per acqua e fuoco, per portargli la carcassa della fera, la prova provata che le fere trentenarie, quando sparivano, era perché drizzavano verso il loro misterioso cimitero vulcanico, si partiva insomma per portargli la rivelazione di quell’arcano, l’arcano cioè che le fere, anche se non aspettavano il loro giorno, e anche se lo decidevano loro il giorno, e il luogo e il modo, morivano anch’esse di vecchiaia, non avevano in questo niente di speciale e di fenomenale rispetto a loro cristiani: si partiva per questo e andava a scoprirgli l’oltremondo dei delfini, tornava e gli portava una carcassa di delfino che pareva un’ostia consacrata, un santo, santissimo scheletro, una reliquia. E diceva che moriva? diceva che non aveva niente di speciale e di fenomenale rispetto a loro cristiani? diceva questo e gliela camuffava da delfino? Gli faceva questo regalo tradimentoso, involtato nelle parole a chi non credette mai che quella loro abitué ladra, infamona, micidiatrice, appena sale un poco ed esce dallo scill’e cariddi, respira l’aria del continente e si civilizza, cambiando nome e stile di vita, a chi non credette e non crede al delfino perché chi nasce tondo non può morire quadro. Così glielo svelava l’arcano delle fere trentenarie? così, col delfino? col delfino che non moriva mai, perché da quello che lui si sognava dormendo all’impiedi, in aspirazione di cielo, per il delfino non si poteva dire, come per tutti, che questa vita è un passaggio, ma si doveva dire che è un passaggio verso la vita eterna e la ricompensa celeste. Ma che intendeva? pigliarli in giro, i pellisquadre? Faceva sul serio o buffoniava? Questo veramente non lo capiva, in quel momento, ma capiva perché il suo sogno a occhi aperti filava liscio liscio sino al punto in cui si sognava di esporlo ai pellisquadre, ai quali era destinato, e proprio a quel punto toccava duro.

Si ritrovava, a quel punto, in quello scuro fitto di notte, dove gli pareva di stare sempre cogli occhi chiusi, anche tenendoli spalancati: si ritrovava laddèntro, come se curvo davanti al treppiedi, tenesse la faccia infilata sotto la pezza nera della cassetta fotografica, in atto d’inquadrare i pellisquadre parati in gruppo, lì davanti, sulla loro marina, sullo sfondo biancastro delle case, seduti in una posa a mezzo busto, su tre file di sedie, dalla prima più corta alla terza più lunga.

Li vedeva tutti identici, in faccia e in persona, come avesse ognuno d’ogni altro, ognuno coi connotati di tutti e nessuno coi suoi, identici al punto, che mentre li riconosceva in uno sguardo d’insieme, in gruppo, passandoli invece uno per uno con singolo sguardo, non gli riusciva di riconoscere nemmeno suo padre.

Tutti identici e tutti, a quel che sembrava, elevati al rango di ammiragli. Della divisa però, non gli restava quasi più niente addosso: si sarebbe detto che tornavano anch’essi da Napoli, quella maniata di ammiragli pellisquadre, e là, a Napoli, dovevano essersi strappati dalla divisa fregi e gradi e segni di riconoscimento. Avevano però, il cappello, e quello solo valeva la divisa sana sana: perché, si trattava del cappello di parata, quella imponente ridicolaggine che viene intesa feluca e sembra perlappunto, se non proprio la feluca che loro piazzano al centro della posta nella passa dello spada, una barchetta di carta rovesciata, con lo scafo esageratamente a pizzo. Quello, pareva che se lo fossero tenuto per trofeo, e in quel momento se lo tenevano in mostra poggiato sui ginocchi. In mostra per lui, lo capiva: per dargli subito come un avviso della grande autorità che si sentivano nei suoi confronti, autorità sia di pellisquadre verso scagnozzo in tempo di pace, e sia di ammiragli verso marinaio in tempo di guerra.

E poteva sbagliarsi che toccava duro a quel punto del suo sogno? Senza neppure nominargli il delfino, lo guardavano come fossero scolpiti nella roccia della ’Ricchia. Quelle bocche d’oracolo difatti, se ne stavano muti come fossero veramente di roccia, perché non avevano nessun bisogno di parlare con parole, quello che pensavano, lo portavano scritto in faccia, ma per loro parlava pure quella inchiavatura di ammiragli: non ce lo spacci per fera, quel tuo delfino, questo, glielo leggeva in faccia a chiare lettere. Erano loquenti, loquentissimi, in quella posa muta: una figura, un fatto.

Ma questo ancora che era? Il meno, era. Ancora dovevano dirgli che concetto si facevano di lui che tornava di guerra e gli veniva fuori a delfinaro. E se per questo la posa ammiragliata non gli bastava, gli facevano una pantomima apposita, anche se all’inizio, nella loro pantomima lui leggeva tutto alla rovescia: ci leggeva, figurarsi, che anche loro, i pellisquadre, si convertivano al delfino. Come si dice? Il porco si sogna la ghianda.

Inaspettatamente si animavano e si mettevano a fare una strana scena muta, col doppio senso, una scena di quelle che si vedono solo nei sogni veri, quelli che si fanno a occhi chiusi. In questa scena muta però, c’entrava lui pure, ci metteva bocca, in un certo senso.

Con la punta del piede, come si sfessiassero, i pellisquadre cominciavano a smuovere la sabbia ognuno davanti a sé, alzando gli occhi e guardando lui sulle labbra. Vedeva subito che col piede stavano scrivendo una parola e la parola che scrivevano era delfino, e sembrava, a vederli, che glielo dettasse lui, quel delfino. Stentava a credere ai suoi occhi: i pellisquadre, tutti intenti, intrafficati, come scolari a scuola, a copiare la parola delfino che gli dettava lui con la sola mossa delle labbra come fossero, lui e loro, tutti sordomuti.

Ogni tanto alzavano gli occhi come per vedere com’era fatta questa o quella lettera, fissando le sue labbra come un pezzo di lavagna su cui era scritto delfino. Erano bravi, bravissimi, a fare contempo, per giunta coi piedi, dettato e copiato di delfino, il compito in classe che gli aveva dato lui, senza ribellarsi, senza fare uffa, uffa. Li guardava e se li carezzava cogli occhi, dicendosi che era un vero peccato non poterli riconoscere uno per uno, chi era di loro Luigi Orioles e chi Jano Scarfì e chi suo padre, Caitanello Cambrìa, questi ammiragli ancora alle aste, che per la prima volta s’accimentavano con quella scabrosa, difficilissima parola anche se era giusto quella che si erano intestati sempre a sconoscere. Poteva mai sapere che era tutta una pantomima?

Eppure, quella vista dei pellisquadre che col dito grosso del piede rigiravano la e oppure facevano il nodo bell’annoccato alla f del delfino, non gli pareva troppo fedele vera. A poco a poco, si sentiva sorgere il sospetto che i pellisquadre gli facevano una scena vecchia, la figura di un fatto notorio, una pantomima a baccaglio: solo che lui, a parte l’effetto alludente e illudente che gli faceva, non afferrava il controsenso della scena. Ma ci pensavano loro a dargli anche l’indovinaglia, a dargliela addirittura col cucchiaino.

Infatti, una volta che l’ebbero scritto, il delfino in parola, lo ripassavano tutto in giro, col dito grosso, come per abbellirlo, e bisognava riconoscergli che anche se non erano gente istruita, e anche se scrivevano coi piedi, avevano lo stesso una calligrafia che dire bella era niente, magica c’era da dire, perché la parola pareva addirittura figurata, col contorno tutto sinuoso e svolazzante ed era come fosse letteralmente la forma in carne e ossa del delfino, quasi che ripassandolo col dito grosso, gli avessero dato, sulla parola, corpo e sensibilità di vita.

E quando l’avevano, a quel modo, ben formato, tanto da sembrare un delfino scoppolato sulla sabbia, coi contorni scavati profondi sino a incontrare l’acqua di sotto, allora, di colpo, si alzavano tutti all’impiedi: le feluche, come se le fossero scordate, rotolavano dai loro ginocchi sulla sponda e da lì in mare, varandosi come barchette nel verso della rema calante, e cominciavano a spostarsi dondolate dalle onde. I pellisquadre però, non le guardavano nemmeno, non erano lì per giocare alle barchette, intendevano dire, neanche trattandosi di barchette di lusso, di feluche d’ammiragli.

Appena all’impiedi, si sputavano ai piedi, sputavano cioè sulla parola che avevano scritto, ed era come se dal loro sputo si originasse un mare davanti a ognuno, e come se trovandosi dentro questo mare, l’animale si risvegliasse dalla parola scritta sulla sabbia: pareva riassommare in quel momento, avvirgolato fra testa e coda per non sbordare fuori da quello sputo di mare. Era bianco, colore di verginello, e subito faceva, si faceva, ngangà, ngangà, tutt’occhi dolci, come dalla culla.

Per caso, ma solo all’apparenza, i pellisquadre ci sbattevano contro coi piedi, come se il delfino gli imbrogliasse la camminata, e tutt’insieme allora lo pigliavano a calci. E ancora una volta alzavano gli occhi verso di lui, e come se anche questo lo leggessero sulla sua bocca, sempre da sordomuti, col solo movimento delle labbra, si mettevano a cantargli le virtù del delfino, a gloria, tutti in coro, mollandogli a ogni ingloria una pistoletta.

È puro, in primisprimissimo lo ingloriavano.

È vergine, l’ingloriavano poi.

È martire, l’ingloriavano per finire, finendo davvero in bellezza il loro ingloriamento.

Poi, pareva che gli leggessero qualcosaltro sulla bocca. A mare. Gettate immediatamente a mare quel delfino: gli sillabavano sulla faccia e a lui, al suo orecchio e al suo occhio quel sillabamento sonava, risonava, presente passato presente, a oreocchio della memoria, con un che di capriccioso e rivoltante, dispotico, in una parola, come un ordine.

Quell’ordine se lo ripetevano, come stringendoselo fra i denti, e ognuno al suo delfino, mollavano contempo una pistoletta tale nel quartodidietro, che i delfini volavano per aria a mare, incontro a lui, come se glieli rigettassero in faccia. Gli pareva che i delfini si proiettassero via dal piede dei pellisquadre, come fossero torpedini, bombe di profondità, lanciate dalle catapulte della corvetta, o come fossero dei piattelli, quei dischi neri di pece che fanno da bersaglio ai passeggeri dei transatlantici quando in mare gli viene quella strana voglia di mirare e di sparare. L’uno dietro l’altro, i delfini gli passavano davanti e lui si trovava a chiudere un occhio e a stringere l’altro come li seguisse con l’occhio appoggiato al mirino di un moschetto o a quello di una macchina fotografica: provava anche lui, in quel momento, quella strana voglia, quell’impulso che gli era tutto nuovo, di mirare e di sparare, ma credeva di sapere il perché.

Ormai aveva un senso chiaro, lampante per lui, la pantomima dei pellisquadre, tutta quella scena muta a doppiosenso. Era ormai lampante che gli raffiguravano un fatto che risaliva nientedimeno al millenovecentotrentacinque, e il fatto era il famigerato casobello feradelfino che avevano avuto quell’anno con un’Eccellenza fascista in navigazione per l’Abissinia. Era lampante che gli raffiguravano questo, lampante che lo raffiguravano in quello, lampante insomma che col suo delfino faceva ai loro occhi la figura d’una scimmiella che imitava quell’Eccellenza, dato che ignaro ma persuaso, copiava, parola per parola, mossa per mossa, quell’impestato di sua madre: se lo raffiguravano così, che gli rappresentava questo, e non per farli ridere, perché pigliando a modello un campione d’infamità come quello, tutto poteva fargli, fuorché farli ridere.

È puro… È vergine… È martire… Di chi erano questi belli ingloria con cui gli veniva a decantare il suo delfino vulcanico? Non glieli aveva pigliati forse di bocca, tali e quali, a quell’eccellenza di modello? O si presumeva di inventarlo lui, quello scelto frasario, quel frasario di delfinaro per eccellenza? Questo, tacitamente, gli ricordavano i pellisquadre, solo questo, solo quello: se ne ricordava? E allora, scagnozzo degenere, doveva vergognarsi di fargli lo scimmiottamento dell’Eccellenza fascista, doveva pigliarlo rossore di parlargli di delfino ai pellisquadre: si rivoltava, per caso, contro i suoi ammiragli? contro sua madre, percosìdire?

I pellisquadre lo guardavano con sprezzante, infinita noncuranza sfiorandolo con lo sguardo come fosse una macchia nel panorama, e a lui pareva di sentirsi gonfiare dentro, covare, sforzare da quegli sguardi: sinché, gli pareva di sentire quella parola delfino che gli sbavava sulle labbra dalla bocca chiusa, come una bolla, un filo di bava di tutto lo sbavamento di elogi che prima ne aveva fatto. Sulle labbra, gli faceva un solletichio viscido, di sapore dolciamarastro, schifoso, come fosse un animaletto gelatinoso, con tante zampettuzze quante le lettere, e con queste si agitava per non scivolare e cadergli dalle labbra. Sulle labbra però, ci pensavano i pellisquadre ad attaccarglielo bene bene: con le pupille strette in un forellino d’ago, agocchiata su agocchiata, lettera per lettera: d e l… glielo cucivano sulla bocca, il delfino, col filo della sua stessa bava, trapunto di sangue rossissimo, come fosse il suo confuso a quello del delfino.

Ora, si figurava di apparire ai pellisquadre qualcosa come un infemminato perché, a senso suo, era come se quel nome che gli sbavava caramelloso sulle labbra, gli pittasse la bocca di rossetto, dandogli un’aria sfacciata, a maschio e femmina. Uno scagnozzo, che lontano, alla guerra, s’imbastardì e si snaturò in tutto e per tutto, questo doveva apparirgli ai pellisquadre, come se ai loro occhi, quel delfino sulle labbra gli cancellasse la sua mascolinità di scagnozzo pellesquadra.

Gli pareva quasi di sentirlo, quel sapore caramelloso di rossetto di sangue sulle labbra. Si puliva la bocca col dorso della mano, per levarsi quello schifo untuoso dalle labbra, rizzava il collo, sbatteva la testa con disgusto, e a causa del gran patema d’animo, si stoppava il sogno a occhi aperti, e tornava tutto in sensi, come uscisse da un incubo. Si ritrovava con la guancia sulla marina incarcassata, la bocca a contatto della rena nera: si ritrovava, che sentiva sulle labbra, attaccato ai granelli di sabbia con la saliva, quel sentore di vulcanico, di mosto caldo e di forgia fredda, dolciamarastro, selvaggio.

Aveva l’impressione di avere sognato, una volta a occhi aperti e una volta a occhi chiusi: sino all’uscita dal cratere di Vulcano era a occhi aperti e poi, da lì in poi, sino a quella pantomima a sprezzo e sdegno che i pellisquadre gli improntavano a vista, era a occhi chiusi e senza averne minimamente coscienza, qualche stampa di sonno, un attimo o due, doveva esserselo fatto, sennò che doveva pensare? che pure i pellisquadre parati ad ammiragli e seduti a Corte Marziale per giudicarlo, pure la pantomima, con lui scimmiella dell’Eccellenza delfinaro, pure il nome messo per rossetto sulle labbra, quel senso d’infemminamento che gli faceva, quell’incubo, in una parola, dal quale gli pareva di tornare poi alla realtà come da un sogno di profondissimo sonno, pure questo si sognava a occhi aperti, per quanto desiderio aveva che gli succedesse?

Il fatto era che il suo sonno e lui giocavano a ladro e carabinieri perché, non appena lui s’immedesimava in qualche cosa e gli veniva come una visione davanti agli occhi, quello, quatto quatto, subito gli gettava la sua polverina alloppiante sugli occhi: magari solo un pizzico, una spolveratina, poca per levarlo tutto di coscienza, bastevole però a tenerlo come incantesimato sopra quelle visioni che gli venivano o rinvenivano in mente come per caso, per una ispirazione di tempo lontano e una suggestione di luogo vicino, per un sentore di rena vulcanica, per cause dentro e fuori di lui. Sogno, ma forse no, avrebbe potuto dirsi. Sogno, ma forse no, dava bene l’idea di quel suo sogno fatto con un occhio aperto e l’altro chiuso.

Però, come leggerci dentro? come smorfiare un sogno che non era proprio un sogno? che cabala si doveva usare per afferrargli il senso, i significati? Quella taccia di scagnozzo snaturato, per fare un esempio, quella taccia come di scagnozzo più dell’Eccellenza delfinaro che dei pellisquadre, quella taccia che gli ammiragli cariddoti gli stampavano sulle labbra come per marchiarlo, quella taccia, che specie di sogno era, che valore le doveva dare? Anche qui, anche in questo, doveva esserci un difetto, un altro, o quello stesso che doveva esserci quando si partiva in cerca di fera morta e tornava col delfino immortale. Non poneva mente al fatto che il sogno era suo e che il difetto poteva anche essere in lui, dato che era perlappunto lui che si sognava a occhi aperti il delfino e si sognava che veniva a sbandierarglielo ai pellisquadre e che i pellisquadre, per svergognarlo, lo ricalcavano cogli occhi sullo stampo pessimissimo dell’Eccellenza, su quella sagoma di delfinaro con la sua inchiavatura di soperchioso e camorrista del Fascio, che essi si tenevano a mente come a proverbio.

Insomma, non gli quagliava ancora in mente che gli nasceva di dentro a lui quel sogno a occhi aperti, quel sogno di desideri; e che era lui, di conseguenza, che si desiderava quella malafigura, quel disdoro, si desiderava lui pigliarsi quella taccia, come se in profondo si sentisse una colpa, un rimorso e un desiderio di espiazione.

Sul momento però, lui non riusciva a guardarsi dentro, profondo, sul momento, volente o nolente, doveva restarsene summo summo, e sul momento, summo summo, non vedeva che quello, quello che masticava la sua mente in quel momento: quel rossore di rossetto, quel rossetto di rossore. Ci stava incantato sopra col pensiero senza capacitarsene: ogni tanto, come per un tic, gli venivano certi sbuffi di risolino incredulo che però parevano lasciargli come un bruciore sulle labbra. Ed era per quella taccia, col pensiero fisso a quella taccia d’infamità, che gli avveniva di rievocarsi quello che era stato per i pellisquadre il casobello feradelfino per eccellenza, giustappunto, e per lui e gli altri scagnozzi il casobello in cui per la prima volta vedevano la fera, per bocca di qualcuno, scavallata dall’onda, per innalzarvi il delfino, mai sentito prima.

Per quella taccia: ma poi non c’entrava più niente, poi se ne scordava addirittura. Poi, si sarebbe detto, era come per un istinto che la sua mente riandava a quel casobello: come per tornare a quel tempo, al solito tempo, al tempo in cui era ancora uno scagnozzo di pellesquadra e guerra era una parola andante sulla bocca dei pellisquadre e in generale voleva dire mare, tempeste e carestie, quel terribilio di ribellioni e di arcani, e voleva dire, in particolare, fera, fera e ancora fera: la fera quando si gira storta e li piglia di mira e gli fa mangiare i gomiti e gli fa desiderare di non essere mai nati.

Era come per tornare là, più lontano ancora del tempo e del luogo in cui si trovava già tornato, là, al presente, sulla marina femminota: tornato dalla guerra che era guerra, qualcosa di diverso dalla loro guerra, tornato dai mari alti del continente dove la fera non si sa e si conoscono i delfini e li aveva conosciuti pure lui e ora gli insorgevano fuori come mali fenomeni della mente inselvaggita dal sonno, tornato insomma da tutto quello che lo aveva straviato dallo scill’e cariddi e straniato dal solito tempo, dalla solita guerra a fera. Per questo, poi, quel casobello delfino contro fera, se lo ricordò come ricordandoselo nel ricordo di tutto quello.

Era dalla Grande Guerra, a detta dei pellisquadre, che in quei paraggi di mare non c’era più stato un concentramento di fere come quello del millenovecentotrentacinque, quando le fere cominciarono a crescere a vista d’occhio, perché alle vecchie abitué si aggiungevano quelle, della stessa razza di brune, che da Malta o dalle Isole, arrivavano sulla scia delle navi, che navigando verso l’Abissinia, tagliavano per lo Stretto.

Non c’era giorno che davanti a Cariddi non passassero bastimenti di Camicie Nere sbracciate, col casco di sughero all’africana, e anche di soldati, che però si notavano poco da terra, al contrario dei militi fascisti che a distanza nereggiavano alle murate, lungo i ponti, per le scalette e gli alberi, annugolati come corvi e cacciaventi.

Ogni piroscafo, immancabilmente, si portava dietro un traino di fere, come una coda di pece e di schiuma, che poi da sola si staccava in mezzo allo scill’e cariddi, e quasi sempre sulla linea del duemari, o prima o dopo, in quei paraggi spumeggianti. Un momento prima, seguivano le navi come arruolate volontarie e un momento dopo, sciogliendosi, si sperdevano in quello strabilio di mare, in quell’imprevedibile riconco oceanico, attirate forse dalla vista delle abitué che se la sfessavano, scialibando laddèntro, come dentro un miraggio. Quella rarità di doppio mare, forse unico al mondo, affiumarato fra isola e continente, come fra due sponde, subissato di reme, con pesce marino sopra e pesce oceanico sotto, doveva prestarsi a una perenne e varia imboscata, e quanto alle reti, in quelle strettoie, lo scempio e l’assassinaggio, laddèntro, dovevano riuscire una meraviglia, una meraviglia sia d’utile e sia di dilettevole, perché a criterio della fera, col solo utile non c’è gusto.

Così, a un primo, fulmineo calcolo, si molavano i denti, e a bastimenti e Camicie Nere, girandosi di culo, gli gettavano una scarica di scorreggette per saluto. Manmano che arrivavano, le vedevano allogarsi qua e là per lo scill’e cariddi, alte, verso Rasocolmo e Casablanca, o basse, fra i banchi di sabbia e gli scogli davanti a Scilla e fra le trasparenze renose e le grotte sottomarine della ’Ricchia dalla parte di Cariddi. Pareva, a vederle, che ci fossero già state e riconoscessero istintivamente il posto come un ventre di mare visitato in sogno.

Sì, quella bella razza fece una comparsa in grande stile proprio quell’anno della guerra d’Africa. Solo pochi branchi si vedevano passare dritti, al largo, che trottavano in sella alle onde come se qualcuno le inseguisse a calci nel didietro. Il tempo giusto di fare qualche danno e qualche sfregio, e via. I tonnacchioli, quelli che c’incappavano, sparivano al loro passaggio e si sarebbero rivisti l’anno dopo. La maggior parte, invece, si insediarono, e i pellisquadre ricominciarono a sentire allora il sapore di quei bocconi amari di bile.

Nella palamitara era a ogni levata un massacro di spada, palamiti, alalonghe e tonni, sbranati pezzo a pezzo e decapitati. Le fere, per fargli sfregio ai cristiani, lasciavano le teste senza corpo, appese come trofei nelle maglie dov’erano incappati, restando prigionieri, il collo offerto al carnefice: difatti, calatasi nella rete, la fera mozzava il capo alla sua preda vivaviva, quindi risaliva di fuori, impadronendosi del corpo e trascinandolo via. E la palamitara veniva a galla tagliuzzata, sfilacciata, macinata coi denti e con le unghie, con paziente, accanito rancore, con cristiana, intelligente malvagità di mente. A maggio, con i primi spada che s’affacciavano dalle Isole, filando ignari in coda alle femmine colle uova in punta, la loro palamitara era come un campo di battaglia, tutta un massacro di maglie squarciate e a brandelli.

Alla fine, avevano dovuto decidersi: erano passati a Scilla e l’avevano mostrata ai Caristi, padre e figlio.

«Gettatela» disse il padre. «Vi costerebbe un occhio rimediarla e la fera avrebbe sempre buon gioco.»

I Caristi erano filatori di grande mastrìa, e per giunta galantomini riguardo al quanto e al quando domandavano di essere pagati. Lavorando alle reti, avevano come perduto, fra maglia e maglia, l’uso della parola, sicché, quando aprivano bocca, il loro parlare pareva addirittura magarico e pigliava sapore di cosa sincera e irrevocabile. Avevano il solo difetto d’una lentezza esasperante, di quelle lentezze che fanno scendere il latte ai ginocchi, anche se certe sciabiche, acciare, mutulare e palamitare, uscite di mano al nonno di Rocco Caristi nei giorni in cui Garibaldi passava lo Stretto, calavano ancora a mare a fare il loro dovere.

A fine giugno però, una mattina, dall’altra parte del mare, arrivarono i segnali di richiamo dei Caristi, che a quello scopo portavano al sole lo specchio di un armuaro e facevano specchìo, irraggiando contro le case di Cariddi. Pensarono a un abbaglio, ma la palamitara era realmente pronta: e i Caristi gliela fecero trovare sulla riva, accomodata dentro una grande gistra come un presente. I Caristi avevano pensato che era un peccato se i cariddoti si fossero rovinata la passa degli spada per mancanza di palamitara: perché, se la traffinera ti lascia all’asciutto, la palamitara ti porta sempre qualche costrutto.

«Che facciamo?» chiese Luigi Orioles a Rocco Caristi.

«Iate, iate… Mettetela all’opera» rispose Rocco Caristi, senza nemmeno alzare gli occhi dal nuovo lavoro.

«Siete un amico» fece Luigi Orioles. «Intanto, pigliate st’acconto.» E gli aveva dato centocinquanta lire.

Per quell’acconto, si erano impegnati gli occhi a Cariddi. E siccome il fiele nasconde sempre qualche goccia di miele, ci fu quella volta il gesto grande delle signorinelle, parte già fatte femmine e parte che a femmine andavano spigando, che mandarono a chiamare il capellaro di Granatari e gli vendettero le loro trecce.

«L’avete avuta vinta» gli avevano detto, perché quello passava sempre a domandare se le volevano vendere, le loro belle trecce, ed esse ogni volta lo cacciavano, gettandogli il sale dietro come un malaugurio. «Sforbiciate queste trecce qua» gli aveva come ordinato con disprezzo Nina Palamara. «E datele alla più smorfiosa e alla più ricca di quelle vostre signore che ci smaniano tanto.»

Sedeva come una mafiosa, dando sdegnosamente le spalle al mare; le trecce erano più lunghe della sedia e toccavano la rena; suo padre stava zitto, sua madre piangeva.

«Lasciatele» le diceva la madre. «Cinque lire più, cinque lire meno, non cambiano nulla.»

«Ma’, ma’, volete proprio dare sazio al capellaro che ci faceva la corte? Le trecce me le taglio perché mi fanno caldo, uffa, uffa…»

Era stata da vedere come girava la testa di qua e di là, tenuta per le trecce, come una giumentella per la criniera, da quel figlio di puttana del capellaro che misurava il punto e non osava appoggiarci le forbici.

Ma si erano spogliati inutilmente per la fera. Per tutti quei giorni, senza sostegno di palamitara, erano usciti armando, anche di pomeriggio, ontro e feluca. E avevano visto, nei viciniori, che faroti e scilloti, quelli del Ringo e quelli del paese delle Femmine, quelli di Principe e quelli di Gàllico, la loro palamitara la calavano e la issavano senza nemmeno un graffio. La fera dunque, eccetto loro, in quei momenti non sconzava nessuno. Il suo gusto, in quel momento, era di perseguitare i cariddoti, perché è fatta così lei, che se piglia di mira qualcuno, insiste, insiste con quello, sinché non gli arriva al cuore.

E difatti, non appena il sole si mise di piatto, quello stesso giorno, uscirono con la palamitara e subito, già alla prima calata e levata, quello sciòllero di palamitara, appena ingignata, faceva veramente una barbara vista. Le fere, pronte, le avevano fatto subito la festa: era addentata, maniata, sfregiata, sembrava che i Caristi avessero usato, non gomitoli di romanello, che è spago grosso un dito, ma spagnolette di filo di seta.

Con l’acqua di mare gocciolarono anche le loro lagrime. Per la seconda volta, dopo la morte di sua madre, egli vide piangere suo padre; e vide piangere anche Luigi Orioles che pure sembrava di marmo, una statua con gli occhi azzurri. Erano sei pellisquadre e tutti e sei piangevano voltati dall’altra parte, dandosi le spalle l’uno con l’altro, piangevano stringendo le labbra e inghiottivano.

Lui e l’altro scagnozzo, che era Duardo, avevano raccolto in barca la palamitara, sciacquandola mentre veniva fuori, sbranata e sanguinolenta di pesce, come le parti irriconoscibili di uno stesso corpo squartato e lacerato. A riva, tirata la barca in secco, la palamitara la lasciarono dove stava, accatastata a poppa, e senza più guardarla, i pellisquadre andarono a seppellirsi in casa.

Calavano le prime ombre in un silenzio funereo per case e marina, e da un bastimento che scendeva nella mezzerìa, nella gran luminaria delle luci di bordo, le Camicie Nere al solito pomponelleggiavano con Faccetta Nera: perché, bisognava ricordarselo, fra tutto quel filo da torcere che gli davano le fere, il passaggio di quelle navi guerresche, zingaresche, continuava.

S’appellarono al fucile. Non capitava più da un pezzo di ricorrere al fucile contro le fere. Fu nel diciannove che il Delegato di Spiaggia, che non era ancora il signor Cama, li armò di moschetti. Suo padre, che non aveva sparato nemmeno un colpo in guerra e se ne faceva un punto d’onore, e difatti aveva preferito farsi piuttosto stroncare dall’acqua tabaccata e quindi ricoverare all’Ospedale di Padova, aveva partecipato a quel tiro di moschetteria e se lo ricordava con piacere. In seguito, i moschetti erano stati ritirati, e ogni altra volta in cui la fera li aveva messi con le spalle al muro, avevano pigliato a giornata don Saverio Gullì, un cacciatore di Spartà, e glielo avevano mandato contro. Don Saverio s’incamerava la testa di quella che pizzicava e col premio di cinquecento lirazze che c’era, la scambiava in denaro sonante in Capitaneria. Se invece andava faglio, gli passavano il pesce sinché ne aveva voglia.

Quella volta, dopo la strage della nuova palamitara, don Luigi lo mandò a chiamare di grande urgenza, promettendogli il mare se correva a Cariddi col fucile: e don Saverio fece il grave sacrificio di smuoversi dalle alture di Spartà, perché anche per lui era periodo di passa e le alture erano tutte inquagliate.

Venne col calibro dodici e le cartucce caricate a palla. Era vecchiarello ormai, ma si sentiva sempre la capacità di tiro. Se c’era chi poteva sparare una fucilata a regola d’arte a quella diavola che vola e si torce come per una scossa elettrica, era ancora lui. Conosceva il suo debole. Sapeva che ha solo un punto, quella sanguosa settespiriti, dov’è tangelosa e trova di morire: il cervello, e precisamente lì don Saverio le scaricava le due canne. Doveva onorarla là, là o là, non c’era scampo, dove le funziona la mente di dio francese, per la vita e per la morte. Don Saverio sapeva pure che ferirla soltanto, col sangue che a volontà si perde e si rifà fresco e chiama a vendetta, vivo a vivo, sarebbe stato un terribile guaio. Ma fu quello che successe. Don Saverio dovette averne come un presentimento, perché s’alliccava i baffi, girando l’occhio un po’ perso sul continuo ballo delle fere:

«Lasciatemi stare» mormorava come si rivolgesse, non ai pellisquadre, ma alle fere. «Vecchio mi feci. La mano mi trema e la mira perse la calamita.»

E si lamentava, pure, che dal suo punto di vista le fere parlavano lingue diverse, fra vecchie e nuove abitué, e cioè stilavano mosse di volo e caprioleggiamenti diversi e repentini, che si imbrogliavano fra di loro, vere rotelle pazze che giravano l’una all’incontrario dell’altra e tutte insieme facevano come un fuoco d’artificio e davano, a guardarle, le vertigini. E menomale che non si lamentava del grecalello che era appena una borietta pelo pelo, ma qualche oscillazione la dava lo stesso a uno scafo leggero come l’ontro, che sceglievano sempre, in quel caso, appunto perché leggero, veloce, lesto di governo.

Si provò infine a spararle al volo, fece qualche finta e ci rinunciò.

«Amici» disse per scusarsi. «Non vi fate una pessima opinione di Saverio Gullì, ma non me la sento di spararle al volo. Posate sì, se volete, anche se è cosa che con le quaglie non mi abbassai mai a fare.»

Era diverso posate, perché la fera uccisa al volo, fa vedere a tutte le altre intorno che saltò viva e cadde morta, come un bengala, offrendo così lo spettacolo intimorente che è quello che fa gioco al pescatore. Ma purché ne morisse anche una sola, si sarebbero incaricati loro, poi, di farla vedere in giro alle altre.

«Sparate» dissero a don Saverio. «Posate e comunque sia. Sparate, sparategli» e non fosse mai stato.

Il vecchio cacciatore ne ferì una mezza dozzina, senza ammazzarne una, prima che gli levassero il fucile di mano, pigliato di furioso tremolizio: e quella mezza dozzina vollero corda per cento cavalli. Sane in testa e con tutti i sentimenti sbrigliati, svoliarono, dentro e fuori, in mari di ngangà, ngangà, in lamenti pietosi e strazianti. Di lontano, di là e di qua: da Punta Cavallo e da Granatari, da Gàllico e da Rasocolmo, accorsero le altre, attratte da quella farsa di lutto, coi segni d’allegria, salti e capriole, smorfie beccute e risatelle strette, a perfilo dei dentuzzi, contrastanti con le lagrime di condoglianza in cui fingevano di nuotare:

«Ahi, ahi, la vista s’ombrìa, la vita se ne va» non la finivano più di sgridiare quella mezza dozzina, forse impallinate o forse no, infilandosi e sfilandosi, da mari di spume e spruzzi, appena ribellionati a mari bluazzurri ancora vergini, intatti.

Facevano le tragediatore, c’era da dirlo? Il piombo di don Saverio non gli passava per la prima pelle con le quattro dita di lardo che avevano, gli serviva solo come pretesto a farsi vittime, martiri. La fera, figurarsi, vittima, la fera màrtira, la fera che possono spararle pure palle di cannone, ma se non la pigliano là, là o là, dove si sa, al cervello, per lei sarà come farle il solletico, darle modo e comodo, quale lei si desidera di natura, per salirsene di scena, per gettarsi a fare le sue più sfrenate teatranterie.

«Ahi, ahi, ngangà, ngangà…» sgridiavano e singultavano come in punto di annegarsi, girando larghe attorno alla barca dei cariddoti, quasi che il loro istinto vendicativo corresse dietro, per agguantarla, alla loro stessa vigliaccheria.

Ma i pellisquadre non avevano aspettato di vederle perdere gusto alle lagrime, per pigliare gusto al riso con quelle che venivano a dargli manforte, allestendosi ai remi intanto che le acque attorno a loro s’andavano facendo pietrose.

«Ora ce lo pigliamo il culo a manate» aveva mormorato Duardo, seduto accanto a lui al remo.

Appoggiato a prua, don Saverio Gullì se ne stava a capo chino, col fucile aperto sulle gambe come spezzato in due, con le canne piegate in basso, come gli cadessero dalle braccia, tremolianti per effetto di quel suo tremolizio che dopo la sparatoria oramai non lo lasciava più.

Quel pomeriggio passò davanti a Cariddi un’altra di quelle navi per l’Abissinia. Era della Navigazione Tirrena e il suo bosso, attirata l’attenzione dei cariddoti, gettò a mare una bottiglia. In questa, c’erano i saluti del bosso per il suo amico Luigi Orioles, una lettera per la sua famiglia di Milazzo, con altre lettere di marinai e qualche sigaretta. Passando, ti saluterò Alessandria d’Egitto, gli scriveva il milazzese a don Luigi, perché don Luigi aveva fatto due o tre imbarchi prima di ricettarsi a Cariddi con la moglie Rosalia e la figlia Marosa.

Il saluto del bosso milazzese rinfrancò don Luigi, e sull’imbrunire, con le chiumme intorno che tiravano qualche boccata di sigaretta e accettavano un sorso di limonata dal boccale che Marosa passava in giro, per levarsi la bile, fu in grado di affrontare la situazione senza tanti patemi d’animo.

«Avvilirci? E perché?» era andato dicendo. «Due mani abbiamo noi e due manuncule loro. Ora, abbiamo l’orecchio mozzicato sia noi che loro. La questione venne perciò al faccia a faccia, al tupertù…»

Intanto, nettava il ferro della traffinera, che era il suo rito di ogni sera nei mesi estivi con la passa, nei mesi cioè in cui il ferro si apriva nella carne dello spada, ed anche nei mesi in cui restava chiuso e ben cautelato nel suo fodero, che era una striscia di panno grigioverde arrotolato e stretto con delle cordelle: fatato e micidiale, per un verso, come una Durlindana a tre punte, sacro e prezioso, per un altro, come il calice con l’ostia nella sua nicchia. Sua moglie Rosalia per giunta, nei preparativi del rito, lo serviva veramente come il prete all’altare, mettendogli una sedia davanti, disponendo su di quella le boccettine di spirito e di vasellina, la boatta col grasso, le pezze di lana, l’ovatta. Quanto al ferro, solo lui poteva metterci mano: lui lo innastava all’asta della traffinera, lui lo disannastava, lui lo nettava e lui riponeva. Chiacchierava e le sue mani bianche e grosse, di sopra ombreggiate di una peluria fina lucente, come colorata di sole a vedersi, sbrigavano sicure quel lavoro da gioielliere, senza bisogno d’essere seguite dall’occhio, quasi si animassero fuori della sua persona, trafficando ammaestrate come due porcellini d’India.

Anche quella sera i pellisquadre annuivano a quello che diceva, fissando incantesimati le sue mani.

Qualche volta le sue parole e la loro attenzione venivano disturbate dalla pomponella che lì davanti facevano le sei fere ferite, con l’appoggio di tutte le altre sane, che a tempo a tempo soffiavano come ventate di risatelle sulle vocette pietose di quelle sei tragediatore:

«Ngangà, ngangà, ahi ahi ahi…» facevano quelle, a teatrino.

«Iiih, iiih, iiih…» facevano tutte le altre a coro.

I pellisquadre, senza volerlo, gli prestavano un po’ d’orecchio e poi, come fosse la prima volta, smorfiavano cogli occhi e con le labbra dalla meraviglia: perché, a sentirle, le infamone, la verità, la verità apparente, in quel momento, bisognava proprio dirlo, era che scempi e massacri, persecuzioni e sfregi, da giorni e giorni, erano loro a subirli e i pellisquadre a farglieli.

«Domani» andava dicendo, intanto, Luigi Orioles. «Domani, facciamo finta di varare per spada, ma sotto il velame di ontro e feluca, tiriamo a fare scannascanna di pescebestino…»

Se anche ne abbrancavano una, anche mezza, sarebbe bastata ugualmente al loro intento medicamentoso: il suo sangue l’avrebbero usato per creolina, per lisoformio, per zolfo. Veleno controveleno, il sangue le doveva sgocciolare stilla a stilla dalla gola aperta col coltello dietro la ferita, sparso in giro su ogni piega e riccio della loro posta di mare. L’odorata doveva arrivare a tutta la combriccola, e questa doveva venire a sincerarsi che i cristiani stavano dando un grande esempio in piazza. Dovevano passarsi la voce. I cariddoti che svenammo, ora ci svenano a noi, dovevano dirsi le une con le altre. Noi gli distruggemmo la palamitara e loro ci distruggono la vita. Accùra, accùra a noi, compagnelle, vennero i giustizieri degli assassini.

Erano andati a dormire, ma restando con gli occhi aperti ad aspettare l’alba. Quella non era, in ogni caso, una notte destinata al sonno.

Quella, difatti, era stata la notte in cui alcuni pezzi grossi fascisti in navigazione per l’Abissinia, sbatterono dalla città a Cariddi con la voglia urgente di spada pescato allora allora.

La loro nave aveva fatto sosta a Messina; avevano banchettato da poco ed erano ubriachi come signe. Solo quello di Messina, che era quello poi che dovevano ringraziare per quel regalo, solo lui era in sensi: però quelli che comandavano erano gli altri, quelli impallati di vino di diciotto gradi, di quello che si può tagliare a fette col coltello.

Erano cinque, in divisa sahariana con le maniche rimboccate e gli stivaloni lucidi che mandavano bagliori scuroscuro. Quattro, erano certamente fascisti di grado alto e il quinto, che pareva di figura e portamento la prosopopea in persona, se la prosopopea potesse avere figura e portamento di persona, quello, doveva essere, non solo di grado, ma anche di rango altissimo, perché dagli altri veniva addirittura appellato Eccellenza, e si capiva che comandava lui la briscola, anche se si teneva nell’ombra. Manovrava lui, da camorrista capriccioso, l’unica lampadina tascabile, gettando il fascio di luce negli occhi ora a questo, ora a quello dei suoi camerati: per lui invece, non c’era luce che lo scoprisse, e come un dio si godeva il suo privilegio di nascondersi la faccia.

All’Eccellenza e ai suoi camerati continentali, lo spada era uscito subito di mente. Lo scabroso era stato tacitare quello di Messina, che là, coi suoi, magari faceva polverone, ma qui, a questi gli faceva da zimbello e a tutti i costi li voleva servire.

Quelli, renarena, giocavano a pisciarsi sugli stivali: i quattro sottostanti si inseguivano, innaffiandosi l’uno con l’altro, e l’Eccellenza, ora a questo, ora a quello, sull’atto dello schizzo, gli proiettava fra le gambe la luce della sua lampadina. E quello intanto, il paesano, minacciava i pellisquadre di mandarli in Africa tutti quanti, se non si sbrigavano a varare per lo spada che invogliava all’Eccellenza. I pellisquadre, con fere più fascisti, si sentivano doppiamente pigliati dai turchi. Le fere, che si tenevano sempre all’orecchio dallo scuro di mare, ci guadagnavano al confronto, questo pensavano i pellisquadre: forse perché, delle fere, conoscevano la mentalità e sapevano sin dove poteva arrivare il loro prepotere, mentre di questi, la mentalità la conoscevano pure, ma ignoravano sino a che punto poteva spingerli la loro prepotenteria.

«Ma che lanzare e lanzare con scuro e con fere» controbbattevano a quello che parlava la loro lingua. «Ma vossia crede forse che lo spada si fece aguglia? L’andiamo a cercare forse con la lampàra in questo scuro? Ma com’è che vossia non si capacita? Eppure, vossia non è tutto forestiero, di sti paraggi è…»

«Vi faccio maledire il giorno della vostra nascita» caricava lui.

«Quanto a questo non c’è bisogno di vossia» rispondevano loro.

«Vi mando all’isola, al confino» li minacciò infine lui.

Ma alla faccia sua, una pernacchia potente scoppiò dallo scuro e lo insalanì. La pernacchia si rivelò subito per opera e capodopera dell’Eccellenza, perché gli altri gli batterono le mani facendogli bravo, bravo, bis, bis.

Si getta alla gola, pensarono i pellisquadre, tenendo gli occhi sopra al messinese e aspettando di godersi la scena. Figurarsi. A quello, se gli levavano l’inchiavatura dispotica del Fascio, compariva quel pusillanime che era, un pusillanime tutto bocca. Figurarsi se s’azzardava a fiatare con quell’Eccellenza là. Si mise invece a battergli le mani più forte degli altri quattro messi insieme. L’Eccellenza intanto, tutto all’improvviso, s’era girato come per andarsene: s’era messo a camminare a grandi passi sulle dune, ma subito si era fermato, gridando senza respiro:

«Eia, eia…»

Appena in tempo e mise in musica i due eia con una coppia di tali scorregge che pareva gli strappassero i pantaloni.

«Alalà» gli risposero i suoi camerati e a comando, intonatissimi, tutti e quattro, musicarono con scorregge l’alalà.

«Camerata messinese?» fece poi uno dei quattro, in modo che lo sentisse l’Eccellenza. «Mi sbaglio o voi non avete fatto il doveroso accompagnamento musicale all’alalà dell’Eccellenza?»

«Veramente, non fui pronto, camerata seniore» corse là vicino a dirgli il messinese. «Fui pigliato di sorpresa.»

«Bene, camerata, vediamo se siete pronto ora» disse il seniore. «Eccellenza, volete ripetere il vostro eia?»

L’Eccellenza non lo fece finire nemmeno di dire, gridò: eia, eia, e gli sparò dietro la musica porcariosa. I continentali stavolta se ne stettero zitti, per sentire come sonava il camerata messinese. Questo rispose alalà, ma quanto all’accompagnamento musicale, si spremette, si spremette, ma non gli uscì niente.

«Vergognatevi, camerata» gli fece il seniore.

«Perdio, sono capace di imitare una banda se voglio, e ora non mi viene niente» fece tutto biliato il messinese. «Ma se l’Eccellenza mi dà un po’ di tempo…»

«Tempo, tempo…» fece allora l’Eccellenza con un tono che era difficile dire se di altezzosità sincera o per scena, allo scopo di intimorire il cameratello di Messina. «Il fatto è che siete tutti dei grandi comodisti. Non state mai al passo, mai. Voi, camerata, avete chiesto l’onore di andare a combattere volontario in Abissinia?»

«Eccellenza, sì. Uno dei primi.»

«Bene, camerata. Scorreggerete in Abissinia. Suonerete la carica a scorregge, quando vi vedrete di fronte i negri.»

Poi ripigliò ad arrancare per le dune, gridando:

«Scioffère, scioffère».

Chiamava e faceva segnalazioni, segnalando con la lampadina verso i giardini e lo stradale, dove aspettava l’automobile: gli altri, dietro a lui, ridevano ogni volta che gridava scioffère.

Don Luigi aveva fatto ancora qualche passo a fianco del messinese che bestemmiava fra i denti e forse nemmeno pensava più ai pellisquadre.

«Che disse vossia? Che ci manda all’isola, al confino?» gli aveva domandato. «Ma a vossia gli pare che non è isola, non è confino pure questo qua?» E batteva col piede sopra Cariddi in Sicilia. «Pure vossia, allora, si manifesta per foresto?»

«Ci rivedremo» gli sibilò minaccioso quel nettorecchi fascista.

«Qua siamo» gli fece don Luigi, ribattendo ancora col piede sopra Cariddi. «Vossia, o ci trova sopra o ci trova sotto mare. Ma qua siamo.»

Le visite di quella famosa notte però, non finirono là. I bazzarioti si erano forse passati parola. Verso l’alba, infatti, accostò a Cariddi una barca di femminoti: in tre, col mozzone fra le labbra e l’alito che gli feteva di aglio. Si trovò a riceverli lui, con Duardo, in compagnia del quale era rimasto alla marina, a passare vegliando il resto della notte.

I femminoti erano venuti a mettere le mani avanti per la sparatoria che i cariddoti avevano fatto quel giorno. Fate il caso, non sia mai, dicevano, allisciandosi i baffettini con indice e pollice, che gli spada, con l’animo fine e delicato che li distingue, risultassero, al giorno veniente, fatti ombrosi e stracquati dalla grande agitazione di fere lesionate dal fucile. Ora, non sia mai, ma in previsione del danneggiamento che in quel caso gliene poteva venire, a loro che stavano posta a posta, i cariddoti, per coscienza, si impegnavano a rifonderli? Questo venivano a domandare, se era lecito: si impegnavano, i cariddoti, se non andavano fagli di spada, si impegnavano, sempre per coscienza, si capisce, a dargliene parte a loro? In caso di paricchia, restava inteso, bontà loro, che essi si sarebbero accontentati del maschio, lasciandogli ai cariddoti la fianchipieni. Sino a quel punto si facevano generosi, si facevano però facendo quel caso, il caso raro, rarissimo, fenomenale di quella scialacquona che quando succede che si fa lanzare, è un tale strabilio, che finisce nella Gazzetta di Messina.

«Allestitevi a pigliare il largo, bella gente» avevano risposto lui e Duardo. «Travagliatevelo il pane, lanzatevelo da soli l’animale, fatelo uno sforzo. E non ci venite a provocare, perché ce la potremmo scontare con voi la bile…»

Gli animi stavano alterandosi e qualcuno dei pellisquadre si affacciava dalle case, facendo lume coi lumi: subito, al primo sentire parlare femminoto, si infilavano i pantaloni gridando a lui e Duardo: ora veniamo noi, non vi pigliate questione, voi muccusi.

Inaspettatamente però, erano sopravvenuti alcuni giovanotti scilloti. Il loro ontro aveva toccato riva con la morbidezza di un’apparizione, come uno scafo per simbolo, con delle brave anime per naviganti, richiamate sulla spiaggia dalla luce dei lumi. Con due, dei quattro che erano, certi fratelli Chindemi, passava un’amicizia d’antica data, risalente a una burrascata che pigliò scilloti e cariddoti nel mezzo del Golfo dell’Aria, e in seguito alla quale, in parecchi si giurarono il sangiovanni e fecero comparanza.

Gli scilloti, prima ancora di toccare terra, avvertirono:

«Amici, amici arrivano».

E poi subito a terra, aggiunsero forte, fingendo di non accorgersi di quei tre, che erano piuttosto nemici che amici:

«Vi gettammo una voce per segnalarci scilloti, scilloti e non altri, altri assai noti, anzi notorii…».

Scilloti, scilloti, ripetevano e calcavano la voce perché non li confondessero con quegli altri, noti, assai noti, anzi notorii, che non avevano bisogno di dirlo, erano perlappunto i femminoti.

E sentendo scilloti, i femminoti abbassarono immediatamente la cresta, e dando mano ai remi, rinculavano a mare, come se il parlare scilloto gli facesse l’effetto di un vade retro, Satana.

Gli scilloti avevano portato mezzo cantàro di spada:

«Se non vi offendete» dissero prima di scaricarlo, «vi portammo una stampa di spada per farvi fare la bocca. Pigliammo sta fianchipieni, bella grossa, e ce la dividiamo. Coraggio. Sursincorda».

Era il quartodisopra di una spadessa imponente. Con l’altro quarto doveva essere stata uno sciòllero di femmina, una gran fianchipieni: anche quel solo quarto, petto e testa, riempiva il cuore a vederla: bianca argentea, rosata, col suo grande occhio appannato, che sembrava condolersi cogli afflitti cariddoti. Questi, cogli scilloti di là e il quarto di fianchipieni nel mezzo, si sentirono per un momento fra amici: Padre, Figliolo e Spirito Santo.

«Ci onorate» aveva detto per tutti don Luigi, la mano posata sull’osso lungo e fino. «Ci onorate con questa Mata, con questo quartodisopra di gigantessa. Veramente troppo, troppo onore per noi, questo regalo della scianza.»

«Ve lo portammo, di modo che vi rifate gli occhi con questa bella vista» dissero gli scilloti, già coi piedi nell’acqua, come per levarsi dalle cerimonie e dai complimenti.

E questo era stato in fine alla notte.

Lui era rimasto ancora alla marina, aspettando di varare, non appena la luna, che tarda e levantina, si disorondava in quelle notti, fosse andata sfumando in cima all’Antinnammare.

I pellisquadre trafficavano ormai lì dintorno nei preparativi di quella varata per fere e Marosa era venuta a cercarlo con la tazzina di caffè d’orzo che aveva preso l’abitudine di fargli bere ogni mattina, come un filtro del suo testardo amore di muccusa.

Quella mattina, il calore dolciastro della bevanda gli scese per il corpo come un sonnifero. Ma che bevetti? si era domandato. Cogli occhi che si chiudevano, vedeva Marosa che gli sorrideva. Sta muccusa, veramente mi dette il filtro, aveva forse mormorato.

«Ti desti per vinto, eh, mafiusello?» lei gli diceva. «Fatti un sonno, fatti un sonno, ché qua c’è la femminella tua che ti guarda a guardia.»

La misurava cogli occhi, quel palmo di femmina, offuscandosi di sonno, disteso al riparo della feluca: la misurava e gli pareva di essere trascinato via da lei, strappato di forza, e gli pareva pure, in quell’attimo, di sentire le voci agri, a mugolio, delle fere, richiamate rivariva dal sangue scolato da quel quarto di spadessa. E con quelle, la voce di Duardo, che da qualche parte lo chiamava, come lo inseguisse dentro il sonno col grido del suo nome: ’Ndrjjja, ’Ndrjjja…

Ricordava d’avere sognato che la fera era già in mano loro e già privata del suo rosso sanguoso, divenuta bianca trasparente e senza più peso. Il sangue le aveva portato via ogni consistenza di carne e di ossa, lasciandole per figura la spoglia di pelle secca. La sollevava dalla pancia in palmo di mano e le soffiava contro: la spoglia si riduceva in cenere minuta come di sigarette e si sperdeva per aria. A contatto del mare, la fera si ricomponeva in un guizzo potente che schioccava sull’acqua come una frustata. Però scappava, ritrovandosi viva, scappava con quel suo bene ritrovato, che è il vivere per lei, stretto al petto: filava dritta per alto, e filava come avesse la miccia al culo, sprizzando scintille dal suo nuotare. L’aveva seguita cogli occhi sino all’ultimo istante di sogno. Voglio vedere se si castigò, pensava. O se risuscitata e buona, non vira a un certo punto e mi ride in faccia.

Ma l’aveva vista, infine, gettarsi a corpomorto, sopra la linea del duemari, in Tirreno, pigliando dal salto nuovo slancio per correre più veloce ancora verso l’alto. Aveva riaperto gli occhi, ricordava, con questo pensiero: a quest’ora sarà alle Isole.

Avevano armato per spada: Marta, ontro, e Santa Marta, feluca, con tutto il loro apparato in mostra. Tutta la mandria di giovanotti, lui e Duardo per primi, a darsi il cambio, uno sotto, uno sopra l’albero, a vedetta a fare da intinnere, furono mandati sulla feluca; loro invece, i pellisquadre più squadri, vararono con l’ontro verso la disfida. In questa chiumma c’erano i megliomeglio dei pellisquadre: c’era suo padre, Caitanello Cambrìa, occhi di falcone, che s’ingattò a filere agli appoggi dell’alberello; c’era Luigi Orioles, capochiumma e lanzatore, che s’andò a situare a prua con la traffinera; e c’erano Jano Scarfì, Arturo Palamara, Saro Ritano e Giovanni Merlino ai remi.

Partirono direttamente con la palella, il remo lungo, lasciando senz’altro a terra il remo corto. Non era da intendere, questa, come una sblasata di quella chiumma di scelti pellisquadre. Con lo spada, il remo corto serve da preambolo, sbriga la sua parte di remata lenta, morbida e calcolata, quel remeggio dell’ontro postaposta, che dura sinché l’intinnere, solo col sole a bordo della feluca, accoffato lassòpra, in cima all’albero di vedetta, non ignesca con l’occhio lo spada che entra allora allora nella loro posta, e con una voce che è tutta uno spasmo lancinante, un assalto del sangue alla testa, un gran madrone di pancia a digiuno, tutta un rigurgitare di vita, meschina e valorosa, atterrita, contempo che attirata dalla morte con cui per sua fatalità si mischia, con questa voce da commediante, esaltata, funebre, non getta al filere i gridi d’intesa: eccoeccoecco… làlàlì… lallallà… oraoraora… il pulcineeell’eeentraaa… eeentrooò… Là, là, nel loro mare, il duemari parato a morte, tutto posteposte, appostato apposito, e là che viene, chi viene oceanoso, viene di Gibilterra, di verso di venuta: di iiintraaa e di juuusuuu… Allora, è solo questione di secondi, giusto il tempo che il filere se l’appunti all’occhio, l’animale, dov’è che fila in carne all’onda, tutt’un colore cangiant’ondoso: biancocelestepallidotenerosato, e summo summo, in trasparenza, velovelo, con la punta dello spadino si fa, si lascia davanti, dietro un filo schiumoso di bollicine che gli fa da spia. E poi: alle palelle, alle palelle, grida il filere alla chiumma come pigliato dalla tarantola, spenzolandosi sui rematori dagli appoggi del suo alberello quasi li volesse gettare in avanti col suo fiato, quasi glielo volesse fare magico quel cambio di remi, facendogli, come per magia, col suo stesso fiato, comparire in mano le palelle. Ma che è? Veramente il tempo di gridarlo e già l’animale passa scapolando sotto la traffinera del lanzatore, e già la chiumma: alle palelle, alle palelle, con questo grido che il filere gl’incafolla di sopra, come gli spezzasse la noce del collo, spiccia e spiccia sull’onde per saltargli sulla coda, col remo lungo che prende grandi metrate di mare e fra una remata e l’altra, lo scafo leggero rade l’acqua, tocca e non tocca, e già il lanzatore bilancia l’asta, misura la traffinera sullo spada che scappa di continuo dall’occhio, come fosse la sua stessa siluette che scappa in trasparenza, sotto, davanti, di prora.

Con la fera si parte da qui, dalla palella. La fera non dà tempo nemmeno di morire, il cambio del remo le darebbe un vantaggio incolmabile. Solo il pulcinella, che va serio e amoroso, con la punta del becco calamitata, che va col grande occhio gonfio e perduto al didietro della sua femmina e non vede, non pensa ad altro, solo alle uova che quella scialacquona di fianchipieni, che è già tanto se si degna di farsi implenare, getterà fuori come le cacasse, senza girarsi nemmeno una volta né darsi una sola guardata all’indietro per assicurarsi se non altro che lui è là, lui che le dovrà covare, solo a lui, all’amantello che nuota come alloppiato negli spurghi ovarici della femmina, si può concedere quella caloma, quel vantaggio di secondi, di metri, persi a lasciare il remo corto per pigliare il lungo.

La fera invece, è forse animale da dargli caloma, un vantaggio anche d’un solo secondo di tempo, d’un solo metro di mare? Caloma, al più veloce animale marino, all’animale marino più veloce del sole, quale si vanta d’essere? E tanto per sapersi, quale si vanta d’essere, tale pretese lei stessa d’essere fatta dal suo dio a compenso che in origine l’aveva, per sbaglio o abbaglio, pigliata per angelo e poi, scandaliatosi che razza di diavola e diavolessa era, non ci mise tempo a riparare al suo grande sbagliabbaglio, scafollandola da angelo a quella, che di natura era, è. E con la velocità più grande di quella del sole, pretese pure la più grande bellezza di corpo marino, e pretese ancora, ahi, ahi, genio di mente più grande d’ogni altro animale marino e alle volte pure di qualche cristiano. E velocità, bellezza, genio di mente, anche se è una chiacchiera che lei pretese e ottenne dal suo dio, il fatto sta che se ne può vantare realmente, non sono pretese, e lo sa chi ne fa, per sua disgrazia, ’sperienza.

Caloma, allora, come si può dare caloma, a chi è capace di fare settanta e più miglia all’ora e di competere non solo con navipasseggeri e da guerra, ma persino con mas, con motoscafi? Con la fera, il meno e il più che si può fare, è quello e solo quello, è partire con la palella.

Per figura, per fare scena all’occhio delle fere, avevano piazzato la feluca al centro della posta, e l’ontro aveva cominciato a girarle intorno, trucchigno. Suo padre, dall’albero di filere, spiava intorno con la mano a parocchio e occhieggiava alla feluca come s’aspettasse veramente che Duardo, che era salito per primo lassòpra, a fare il finto intinnere, da un momento all’altro gli dovesse gridare per segnalargli lo spada in arrivo. Ma si trattava di fere, non di pulcinella e simili innocenti, privi della minima malizia: poteva mai essere che quelle menti fini non se ne scandaliassero? Stettero due ore postaposta e le fere non le ebbero lanzabili nemmeno una volta. Non solo, ma quella mattina parevano schifare quella posta, disertandola per le altre dove, di Calabria e di Sicilia, per tutto lo scill’e cariddi inalberato di ontri e di feluche, andavano trafficando vociando remando volteggiando lanzando, davvero dietro lo spada davvero in arrivo.

Poi, dall’ontro degli scilloti, il filere aveva cominciato a segnalare colle mani e col cappello. Erano scapolati di là, remando come volassero e nel luogo segnalato dal filere scilloto, poco fuori della linea del duemari, orlo orlo ai banchi di rena, si era presentata ai loro occhi una tale scena, una combinazione così rara, da fargli trattenere il respiro per la meraviglia.

Laddiètro, al riparo delle correnti, una coppia di fere amoreggiavano fittofitto, tranquille e solinghe come fossero in acqua di paradiso. Lei stava immobile come fra azzurri guanciali, con mezza di quella sua panzitta, d’un biancore come di latte, rovesciata all’aria, a pinne aperte e manuncule strette a pugnetti, torcendosi lievelieve di piacere la coda. Lui le stava sopra di trequarti, col suo groppone teso, arcuato in sotto con la coda, e abbrancandola stretta alla vita sottile, tutto ispirato, s’incafollava dentro a lei, sussultando in fretta ma leggero, leggero che nemmeno pareva, intanto che con una manuncula l’annaspava, le cercava dietro il collo, come per pigliarle il tuppo di capelli. Parola mia, gli aveva detto poi suo padre: uomo e donna quando sono nel meglio e filano, filano, scavandosi la tana in mezzo al letto.

Godi, gli mormorarono i pellisquadre dall’ontro. Godi, maschio, perché fra poco non godi più tu e godiamo noi. Lanziamolo sul godimento, si dissero con un’occhiata. Mirandolo al quartodidietro, don Luigi si doveva regolare in modo da trapassarli in uno, maschio e femmina: sotto un colpo bene imposto e cantarato, col ferro rincalcato con tutte e due le mani in fondo alla spina dorsale, poteva pure succedere che la femmina ci restasse anch’essa, restasse dove e come si trovava col maschio, trapassando tuttuno, tutt’in contempo, dalla vita alla morte. La bella coppia correva il rischio di farsi imbalsamare così come si trovava, sul gusto.

Si guardavano cogli occhi persi, niente di quello che accadeva intorno a loro sembrava poterli insospettire. Si poteva escludere che fossero abitué di quei paraggi: forestieri certamente, arrivati al seguito di navi. Forse erano ancora, signorina lei e verginello lui, in viaggio, con un mese di ritardo da maggio, epoca del loro fottisterio, aveva dovuto prenderli quella voglia che gli era ancora sconosciuta, e una volta lì, si erano appartati, per levarsela con tutto il comodo.

Gli erano scivolati alle spalle così vicino da poterli speronare, così vicino, che don Luigi realmente rinunciò a lanzarlo, il maschio, per vibrargli un più tremendo colpo a piene mani. Arcuandosi, il maschio si raggrinzò tutto, smorfiando al cielo, col becco che si apriva e chiudeva, addentando l’aria, con fracasso di denti, come pigliato da improvvisi brividi di freddo. La femmina, di sotto, ebbe, per attimi, un’espressione sconvolta e felice, come se il maschio si fosse sollevato da lei senza respiro, stroncato dal piacere: sicché col suo sguardo ironicamente esterrefatto, pareva quasi lusingarsi di sentirlo urlare e lamentarsi d’amore. Attimi, e subito aveva avuto una rapida alzata di ciglia, era stata a orientarsi, nuda, bianchella, come una baccalara, pancia all’aria, poi era schizzata via: fuggendo, si riaggiustava nelle spalle brune, nascondendo viavia le abbaglianti nudità di sotto. Nuotava, ma più, voleggiava, occhìando all’indietro e mostrando contempo ancora qualche biancore della pelle di sotto, e poi s’appanciava, e allora sembrava ricoprirsi del suo manto, come una ragazza che scappa dal letto e rigirandosi di spalle, s’infila precipitosamente una veste.

Sotto il ferro il maschio, scoppolato in avanti e contratto all’indietro come un arco, aveva intanto dato qualche strappo, zitto zitto però, come se il colpo gli avesse tolto l’uso della parola: e quella sarebbe stata gran disgrazia, perché era proprio sulla voce che contavano i cariddoti per gettare il bando alle altre; ma la fera non è il tipo di perdere la voce se il cervello le funziona.

Li spiava, girando la pupilletta lentamente in tondo, come dal fondo stesso di una bottiglia. Potenti signori, sembrava dire, non vi conosco, ma innocente di tutto sono. Si lasciò incroccare, imbragare e sollevare in barca, sempre con quell’aria loquente e muta. Quando si vide sull’ontro, cominciò ad arruffianarsi cogli occhi, girando intorno lo sguardo del cane bastonato, in cerca di generosità. Potenti signori, sembrava dire lo sguardo parlante. Fate, fate. Ma fate quanto volete, non quanto potete.

Era un giovane maschio, lungo sfilato un tre metri circa, con riflessi freschi e lucenti, come di lapis copiativo, sulla groppa. I quattro pellisquadre al remo, gli avevano fatto largo, ritirandosi due a prua e due a poppa e disponendo lui di traverso. Nello stesso tempo gettarono la cima agli scagnozzi e l’ontro fu pigliato a rimorchio dalla feluca.

La fera si comportava come se il ferro della traffinera, sotto cui don Luigi la teneva sempre all’imposizione, fosse piantato in qualche posto fuori del suo corpo e la cosa stava pressappoco a quel modo, considerato che l’essenziale del corpo e della vita le sta tutto nel ripiego della fronte, dove le sta il cervello.

Era per questo che si riparava la preziosa testa con le manuncule, mentre con la coda alliffava il legno della barca.

«Sproviamogli la voce» disse Arturo Palamara. «Fosse mutangolo?»

E senza sapere né leggere né scrivere né procedere di galantomo, issofatto si mise a tempestarlo col taglio della palella e forse contava di dargliene per ogni capello di sua figlia Nina, se don Luigi non l’avesse fermato con una grossa bestemmia, che li aveva fatti voltare tutti a guardarlo, sbragato e sudato, sopra il sangue zampillante della fera, perché le bestemmie in bocca a lui si contavano sulle dita.

Neanche allora la fera aveva fatto mossa di rivolta. Forse, la grande trucchista, voleva passare la sua cattura per una resa. Si era gettata sotto le bandiere, eccola a discrezione loro. Fra poco, si sarebbe lacerata le visceri con uno strappo di seta, agro, crudo nella voce di bebè: un nodo alla gola, quello come sempre se l’aspettavano da quella teatrante, e con tutto questo sapevano che come sempre li avrebbe presi alla sprovvista. La voce a vava, era il suo carico di undici, la sua ultima, grossa briscola ormai, e avrebbe giostrato con essa, mano a mano, sino alla fine del gioco.

I colpi di palella dovevano averla intronata, ma non fatta uscire di mente perché, quando si decise a suonare di voce, sonò, in aggiunta alla naturale mastrìa, con calcolo e con lucidezza d’intenti. Non un urlo sgraziato, che poteva ferire gli orecchi e mal disporle la gente intorno, che sapeva in grado di farla tacere presto e per sempre, ma un intonato salve, vita, mia regina. Non si gettò alle grida, ma dolcemente, quasi inudibile, cominciò a piatire gorgogliando, ngangà, ngangà, come una pupa parlante: nell’occhio le spuntò e le si sciolse una lagrima.

Proseguì così e intorno a lei, come succedeva sempre, i pellisquadre andavano pensando che nessuna fera mai li aveva straziati con un più dolce verso di vava. Aveva tutte le sue corde ancora fresche e toccanti, non ancora arrugginite dall’uso e dall’abuso. Gliel’aveva mandata forse l’Onnipotente in persona, per consolarsi un poco, afflitti cariddoti: l’Onnipotente, o quel suo dio che se n’era sbarazzato, gettandogliela dal cielo in mare a loro. Gliel’avevano scelta, mandata apposta a sonare ai loro orecchi, con quel flauto in gola, che si macerava di lagrima in lagrima e si spremeva la vigliaccheria da tutti i puzzolenti pori della sua pelle. Era la fera che ci voleva, un’artista.

I pellisquadre sull’ontro facevano sentire la loro meraviglia, battendo allegramente le mani, palma contro palma. Suo padre sventolava il cappello dall’albero, don Luigi, con una mano si asciugava il sudore dalla fronte e con l’altra sorvegliava la traffinera, sempre ignescata alla fera con le sue punte diamantine, tenendo alzata l’asta, in modo tale, che dalla feluca, a lui e agli altri scagnozzi, pareva che vi si appoggiasse come a un bastone.

«Dategli lo zìttiti, ora, al criato» aveva gridato a quel punto il filere scilloto, che dal suo albero se l’era goduta sino allora. «Dategli il colpo di grazia e buonprò vi faccia.»

Proprio allora l’ontro scilloto era partito dietro una maestosa coppia, che tagliava larga, quasi pelo pelo alla loro posta. Agli scilloti restava una bracciata di mare, forse un quarto di miglio, per tentare l’abbordaggio della femmina, pigliandosi, se gli riusciva, il maschio a rimorchio della fianchipieni, perché poi la paricchia sarebbe sbattuta nello Jonio, attraversando franca la loro posta, per avere forse qualche fastidio in quella farota. Mentre i pellisquadre si sforzavano gli occhi dietro quella paricchia grandiosa, dalla feluca, a forza di muscoli, rimorchiarono l’ontro nella loro posta, in quei paraggi dove la fera andava spubblicata.

Raggiunsero le loro acque col sole alto di mezzogiorno. Appena là, per prima cosa, don Luigi si spostò da prua e si fece posto accanto alla fera:

«Agguantatela forte forte» si raccomandò e con lo scannatore incise la carne profondamente attorno al ferro, stringendo verso il centro, in modo da ricavare un cuneo di carne. Poi tirò l’asta e il tassello sanguinoso venne fuori col ferro: questo, stava invisibile dentro la carne, nel punto dove aveva artigliato la fera, scoppiandole dentro, coi suoi petali d’acciaio.

In quel preciso momento, incordata e buona, la fera s’inarcò come un’anguilla, e rigettando il quartodidietro deviato in barca, sconquassò il banchetto di poppa e sbatté la coda sul fondo con un rimbombo di grande tamburo che chiama a raccolta; e s’ingroppava dentro le corde, e come le sfuggisse la vita, gettava in mare un ahi rabbioso e strozzato.

I pellisquadre manovrarono lesti con le corde sul quartodavanti per impedirgli di seguire quello didietro e questo sforzandosi di rigettarglielo fuorisponda. Ce ne volle di tempo, e la fera restò in quella posizione incomoda, respirando tormentosamente contro le corde. La coda, come per conto suo, continuava a tambureggiare sul legno di poppa, su e giù, su e giù, precisa a come tambureggiava il mare nuotando, perché s’illudeva forse di ripigliare acqua. Quei suoni si ripercuotevano dallo scafo al mare e le onde li portavano a chi ne conosceva il significato. La fera aveva cominciato a raccontare alle fere la storia dei suoi patimenti, la sentissero: la sentivano come soffriva a nome di tutte?

Il riso le lasciava, mentre uscivano d’ogni posta, di Calabria e di Sicilia, e s’avvicinavano; e le lasciavano infamità, smorfie, trastulli: e ce n’erano molte che ancora lazzariavano quarti di spada che c’erano incappati e la carne gli pendeva fra le bave e i dentuzzi, come brandelli di seta rosa.

Chi è? Che fu? andavano domandandosi, e intanto si rintanavano in acqua mostrando appena la testa. Le meno prudenti filavano via e si levavano dalla circolazione, tuffandosi sotto: che è cosa per esse di grande sacrificio, perché passati quei pochi minuti di lena, i loro polmoni le risbattono all’aria e in prescia. Ma erano poche quelle che la connaturata curiosità non costringeva ad andare avanti verso il luogo del castigo. Un passo avanti e due indietro, ma venivano, venivano a sentire l’antifona dell’amica. Duardo, d’in cima all’alberazzo della feluca, le vedeva crescere di numero:

«Si fa la folla» diceva, ammucchiando le dita. «Si fa la folla attorno.»

Don Luigi intanto, aveva liberato il suo gioiello da quell’abominio di carne. La fera era stata onorata di ricevere un così nobile strumento di morte, destinato esclusivamente al raffinato bersaglio che è lo spada. L’impiego della traffinera, in luogo della fiocina che non li garantiva, doveva essere stata per lui la necessità più incresciosa, ma dall’estremo rimedio ci si poteva fare un conto dell’estremo male.

Aveva sfilato il ferro dallo spicchio di carne e subito rimesso lo spicchio nel cratere per arginare il sangue che vi traboccava. Poi, sollecitissimo, con la punta dello scannatore, tenendo il ferro sollevato dall’attacco come un girasole per il gambo, aveva nettato le tre punte, spolpandole come ossi, d’ogni rimasuglio e sfilaccio di carne. Quindi, l’aveva innastato alla traffinera e tuffato e rituffato in mare; l’aveva poi disannastato, asciugato e nuovamente innastato, passando quindi la traffinera ai giovanotti della feluca, perché ne avessero cura sino a terra.

Sbrigata questa parte della faccenda che gli stava molto a cuore, a lui come a tutti, considerato che un meccanismo di precisione come quello, costa un occhio della testa, don Luigi era tornato a dedicarsi alla fera: con calma, a tempo a tempo, senza fare caso agli sbuffi d’impazientimento di Arturo Palamara, che da prua gli aveva domandato più volte, stringendo i denti, non si capiva se per lo sforzo o per la sua incazzatura personale:

«Don Luigi, che dite, gliela mettiamo la sordina? La vogliamo fare finita con questa farsa?».

La fera, che si spremeva fra le corde, magari un poco di più di un’altra, non faceva che fare la solita scena di vecchia commediante, ma una volta tanto, la fera, a don Artù, sta fera qui, gli faceva venire le fuliggini agli occhi: le si accaniva contro, per quella farsa, come per un affronto fatto a lui, quasi che quella scena, la fera, gliela facesse per sfottò a lui, al padre di Nina che ci aveva rimesso le trecce, come se la fera gli facesse quest’allusione provocatoria.

Alla fera, effettivamente, il grande tatuaggio a ruota che lo scannatore di don Luigi le aveva fatto sulla schiena, pareva che non le fosse passato nemmeno per la prima pelle, ma questo lo sapevano. A lei, dovevano ricordarselo, sinché non le toccavano la testa, le facevano solo il solletico: e quella, la testa, il ripiego bozzuto sulla fronte col cervellone, non dovevano toccargliela, perché la morte cui era destinata, non era e non doveva essere di tipo rapido. Andarsene svenata, per una sanguosa come lei, era morte lenta, lunga e lamentosa, tutta un lento gettasangue a dolidoli: e quella era il suo tipo di morte che ai pellisquadre gli veniva più apprò.

Arturo Palamara però smaniava:

«Avanti, don Luigi. Sguarratele la gola, smerdiatela, ora che il pubblico della sua specie si venne radunando in questi paraggi».

«Calmatevi, don Arturo» gli fece infine, scattoso dentro, don Luigi. «Calmatevi. Voi forse credete che sta fera qua si fece il tuppo con la capigliatura di vostra figlia Nina, e forse non avete torto. Però, lo spubblico che andiamo facendo, non è vendetta personale, vostra o mia. Eppoi, fera per quanto sia, scannare non è mestiere che ci lusinga, ma triste necessità, come ben sapete, che ci viene imposta. Non è che ci abbassiamo i pantaloni di fronte a lei, ma quanto a scannare, voi lo capite, per lei è di natura e per noi invece rappresenta gran forzatura. Il fatto è che la fera sa il mestiere suo, cosiffatta è, e noi sappiamo il nostro, cosiffatti siamo. Ora, se la mettiamo sul personale, finì lo scopo, ci scangiamo i vestiti con la fera, lo spubblico diventa un’ammazzatina per vendetta e sfregio, e gli facciamo concorrenza a lei…»

Il mare dentro la posta ondeggiava senza sciacquìo, ammutolito di fere.

Sentendo la gente sua nelle vicinanze del palco su cui stava, alla fera tornava allegro lo spasmo del cuore: le lagrime zampillavano grosse come ceci nei suoi fondi di bottiglie, e si martoriava di ngangà come un vava per mancanza di minna. Se le si tenevano gli occhi sopra, si riusciva a dire: fera è, e questa è pantomima di fera. Ma a voltarle le spalle, in mente sorgeva ’stantaneo il dubbio che in barca dietro a loro piangesse una creatura di latte.

Don Luigi, ripensandoci, e chissà che non avesse inteso dargli una prova palmare a don Artù che scannare non era mestiere loro, aveva proposto di tirare a sorte:

«Giochiamocelo al tocco, quest’onore e piacere» aveva detto. «Per voi, don Arturo» aveva soggiunto, gettando le dita.

Era toccato però a Jano Scarfì. Questi non ci pensò due volte, pigliò lo scannatore, e lo puntò alla gola della fera:

«Dove vuoi andare, fera?» le disse. «A Patersì o a Paternò? Fammi cenno di sì e così cali la gola sullo scannatore, così te l’infili da sola. O fammi cenno di no e lo scannatore allora te l’infilo io…»

Però, nel fargli questa scena malandrina della vicaria di Palermo, lo sguardo dovette andargli alla pupilla della fera alzata al cielo come quella d’una Vergine e Martire, e difatti, come in conseguenza, Jano Scarfì bestemmiò e senza ragionarci, certo per l’affinità, bestemmiò le quattro Pupille Consacrate di Santa Lucia, le due del martirio terreno che mostra nella bianca tazza, e le due, di vista celeste, con cui vede sempre. Allontanò lo sguardo e rabbioso, con l’emozione dei sentimenti, disse:

«Guardate dove m’andarono gli occhi. Che posso farci? Mi pare tutto mio figlio Ninai».

Jano Scarfì, gran pellesquadra, aveva fatto tali cose a mare, che potevano andare alle stampe. Una volta, basti dire, una volta che al largo di Nicotera una palombina li rovesciò dalla palamitara, fu lui che ebbe presenza di spirito e capacità di forze, per afferrare un remo e ficcarglielo in bocca all’animalone come uno stuzzicadenti. Perciò, non c’era niente da dire se si tirava indietro, non era per causa di paura.

Così gli altri, sull’ontro, erano tutti pellisquadre di quella razza. Non c’era cosa a mare di cui si potesse dire: quella tale cosa li spagna. C’erano però cose, che a farle, gli facevano senso. Come lanzare lo spada che può salvarsi la vita e viene a morire, impavido babbigno, per non staccarsi dalla coda della sua femmina, allora allora trafitta. O come, perlappunto, scannare a mente fredda una fera, che è una fera, una fera, questa dannazione della loro vita, questa ladra assassina lazzariatrice delle carni innocenti dei loro figli, questa qui, la fera che sanno vecchia, antica e non c’è rischio di scordarsela, perché puzza stantiva ed è sempre fresca di giornata la sua scellerataggine, la fera che è la fera, quando davanti allo scannatore, si fa uscire il bambinello dalla gola, come se mai glielo sentirono uscire e fa ngangà, ngangà, vava di latte, bebè senza peccato né colpa, che ti guarda con l’occhietto a piantolino e piatisce, allora, per la madò, su qualche corda di pietà, non possono negarlo, gli risuona sempre dentro. Incallito o sprezzante o ragionatore, il pellesquadra, fatalmente, s’impressiona a sentirlo, lo attanaglia alla bocca dell’anima una terribile specie di rimorso e gli pare di tenerlo a mezz’aria per un piedino, quel vava che ha dentro, e di fare strage delle sue carni di latte.

Ora, per tornare al dunque, Luigi Orioles era forse fatto diverso, dentro, dagli altri pellisquadre? No, certissimo che no. Don Luigi però, era per tutti il bosso, e non solo di chiamata, non tanto per quest’intesa di capo mezzo all’inglese che gli veniva dalla qualifica di nostromo degli ultimi imbarchi, ma anche e in specie perché lui era quello che a un certo punto pigliava in mano la situazione: la situazione, sia a mare e sia a terra, che si presentava imbrogliata o scabrosa, e la pigliava in mano lui, non per mettersi in mostra e farsi complimentare, ma perché, sennò, non la pigliava nessuno. Così, nella qui presente situazione: con la fera imbragata sull’ontro che doveva essere spubblicata, e quindi scannata, don Luigi, dato uno sguardo in giro, a Palamara, Scarfì, Ritano e Merlino, e un altro a Caitanello Cambrìa sopra all’alberello, si vestì di capitano e si fece vedere in tempesta.

Gli altri prepararono la fera. Le girarono intorno al collo una cima delle corde che la imbragavano e così la tennero, con la testa appoggiata alla sponda dell’ontro, come sul cippo di una mannaia. A questo punto ci fu da fare anche per suo padre: sceso in basso, sul primo appoggio, di dove poteva poggiare i piedi sopra alla fera, a Caitanello Cambrìa dettero da manovrare la fiocina, perché le facesse sentire, alla fera, i denti alla base del cervello, costringendola così a stirarsi il collo fuori della barca, come stesse vomitando l’anima sua.

«Sentite che vi dico, giovanotti» aveva detto allora don Luigi, con l’aria, proprio in quel momento critico, di volersi inconversare cogli scagnozzi che stavano lì a guardare, poppa a prua, dalla feluca. «Vi dico che non ci può essere niente di peggio del boia spratico e della forca mala parata. E questo peggio non fa differenza fra cristiano e fera… Eh, tu che ne dici, mascolicchio?» aveva proseguito, rivolgendosi alla fera. «Mi dài torto? Parla, facci sentire l’opinione tua, loquente come sei. Eh, che dici? Che non ci colpi tu? Che non sai niente di palamitara vecchia né di nuova? Sì, ma chi ti incolpa? Che vai temendo? In mezzo ad amici, sei. Per quanto forestiero, bella faccia ti facciamo…»

La fera non se l’aspettava, tutta quella confidenza. Meschina e pezzentiera, alzava la palpebra rattrappita verso il cristiano, come ci credesse e non ci credesse: e contempo sospirava, spremendosi cordecorde. Don Luigi le dava discorso e con lo scannatore la mirava, le misurava il fendente:

«Il vava, sentitelo, che accoramento, che pena. Annacatelo, muccusi, fategli cullaculla: vieni, sonno vieni a cavallo e non venire a piedi…».

Chiacchierandole, le teneva la mano sinistra sulla fronte come per consolarla: e intanto che la fera lo spiava sulle labbra, tutto potendo immaginare fuorché quello, taglieggiò l’aria con la destra, ficcandole lo scannatore in gola. Il sangue scappò fuori, spruzzando come da una vescica e imbrattandogli mano e braccio a don Luigi, fino al gomito. Però, sia fera e sia cristiano, restarono come incantesimati: quella non sollevò minimamente la gola dallo scannatore e questo non levò lo scannatore dalla gola. Ma si spiegava: don Luigi, quanto a lui, doveva mantenere sino alla fine il coltello nella ferita, governandolo in modo di avere un flusso, o più che flusso, sgocciolio di sangue, poco e continuo, allo scopo di conteggiarselo e farlo bastare per sgocciolarlo in ogni angolo della loro posta. E quanto alla fera, stette, stette, trattenendo il respiro, poi ebbe uno scossone tale, che sembrò dovesse avere conseguenze catastrofiche per i pellisquadre e che invece si risolse con una ammaccatura di Saro Ritano, preso di striscio da una codata al fianco. Dopo qualche altro sobbalzo, la fera continuò a torcersi e sfuriare fra le corde, sotto tremendi colpi di tosse e sbocchi di sangue che parevano strozzarla.

Ecco, a questo punto, già si poteva dire che i cariddoti spubblicavano la fera, e dall’accorripopolo che notavano in giro, i cariddoti potevano dire che lo spubblico aveva già qualche benefico effetto. Infatti: le fere che sfarfalleggiavano lì davanti, spiando con espressione muta, intenta, quello che avveniva sull’ontro, alla vista del sangue, pigliarono a sbattere all’indietro, terrorizzate, come se il mare, imporporandosi, si gonfiasse contro di loro scavallandole lontano, a subisso.

Dalla feluca intanto, lui, Duardo e l’altro scagnozzame, visto che la fera s’era messa come a singultargli sulla mano a don Luigi, avevano cominciato a remeggiare, con l’ontro a rimorchio, per seminare quel sangue ancora caldo e fumante, in lungo e in largo, ai quattro angoli della loro posta di mare, di qua e di là della linea schiumosa del duemari, dalla Lanterna, passando per le grotte della ’Ricchia, sino a Casablanca.

Nel vaeviene dalle poste viciniori, in parte Sicilia, in parte Calabria, gli altri parrocchiani amari della fera, che dal primo all’ultimo c’erano passati e ci sarebbero passati ancora, per qualche momento alzavano i remi e stavano girati verso di loro: ontri e feluche, per quei momenti, si quietavano, zittitivano, e le vedette, un occhio al mare di fora, un altro al mare di intra, si scappellavano nel saluto come al passaggio del morto. Per ontri e feluche che alberavano il duemari, doveva essere tutto un solo pensare d’occhi alla palamitara: alla prima uscita avanti la comparsa del sole, che non era uscita per lanzare, ma per gettare la palamitara, quell’occhio della testa, che sapevano come la calavano, ma non sapevano come la issavano.

Sfumicavano fera con fera, come in ogni magarìa, sfumicavano la cosa maligna con la stessa cosa maligna: solo che qui la cosa aveva faccia e nome, e a sfumicarla perlomeno andavano a colpo sicuro.

Sgocciolarono la fera da cima a fondo e l’aria e l’acqua si imbevettero di quel dolciastro sanguoso che il sole faceva fumigare rasente al mare, come uno sporco, fetente vapore dal fondo sottomarino. E viavia le fere, ora rinculavano e ora si fermavano, morbosamente attirate. Infine, non trovarono nient’altro che sangue di fera da nasare in quei paraggi di mare, sentore e sapore delle loro stesse carni. Allora, bastò che una facesse la mossa e si girarono tutte a scappare, accavallandosi l’una sull’altra, con spaventevole scompiglio, in un turbinio di acque schiumose e nereggianti che svacantavano l’Jonio per ingrossare il Tirreno. Il sole era ormai alto, sopra allo scill’e cariddi, le chiumme erano quasi tutte rientrate e le poste deserte: le fere così, col loro ribellionamento, non fecero altri danni.

Un grande bastimento di Camicie Nere s’affacciava in quel momento davanti all’imboccatura ed era all’altezza del paese delle Femmine, quando le fere lo avevano raggiunto, branchi o nugoli di strani animali, mezzi marini, mezzi volanti, che stavano per sbattergli di prua. Proprio al cozzo, gli si erano sventagliate ai lati con un bello e spaventoso effetto a vedersi di lontano, annuvolando velocissimamente, verso il Golfo dell’Aria. Solo allora sentirono la sirena del bastimento che fischiava, segnalando pericolo.

Andavano ritirandosi sotto costa, ontro dietro feluca, per evitare d’essere scarrozzati dai cavalloni che il grande passeggeri, di tipo transatlantico, avrebbe sollevato al suo passaggio.

La fera ormai stillava poco o niente. Aveva l’occhio che si invitriava, incupito di prossima morte, ma mandava ancora un flebile lamento, che come di lontano, arrivava all’orecchio dei pellisquadre, specie di musica in sordina che accompagnava i loro sospiri di sollievo.

Pure senza rotture e senza ammaccature, si sentivano lo stesso rotti e ammaccati, come se fossero incappati tutti nelle codate della fera insieme a Saro Ritano e come lui, appena a terra, avessero anch’essi bisogno di una buona strofinatura di linimento Sloan.

Gettati sul legno della barca, ripigliavano le forze, risanando a poco a poco, come malati che furono in punto di morte. E la loro medicina era quel suono di sangue che si seccava, quello stillastilla di corde fini: la voce della fera che agoniva, proton, elisir, dolce sciantiglì. Risanavano: una volta tanto gliela dava la salute, invece di levargliela. Risanavano in paro tempo che la fera se la quagliava, gli ritornava la buona cera di faccia, contempo che la fera faceva già lontano fuggifuggi.

Lui era salito a coffa, al posto di Duardo, e da lì si godeva, sotto di lui, sull’alberello dell’ontro, la vista di suo padre che ora sembrava tornato vero filere e sprizzava scintille, come se di sotto, don Luigi e gli altri, gli porgessero già orecchio a lui e non ancora alla fera, orecchio alla sua bocca di filere che gli gridava: la fianchipieni, la fianchipieni… Gli gridava quella fianchipieni che intanto teneva con lo sguardo e pareva che non ne potesse più, che lo spada gli stava uscendo dagli occhi per la gran sazietà.

Gli spada, col sole sopra, venivano profondi, a quindici, venti metri circa, dove l’occhio li distingueva a malapena come balenii ombrosi, tramutamenti repentini di colore che attraversavano il blu sottomarino.

«Che dicono i pulcinella?» gli aveva gridato dall’ontro don Luigi, vedendolo forse come scandagliava maremare di lassòpra.

«Passano bassi» gli aveva gridato in risposta. «Bassissimi.»

Quella era veramente una grande scoperta. E menomale che don Luigi aveva ripigliato in mano il ferro e sentiva e guardava solo quello: a passatempo, ma solo in apparenza, l’aveva sfilato dall’asta e col suo fazzolettone lo nettava d’ogni più piccola macula di quel sangue acido e rugginoso. E nettandolo, di tanto in tanto, ne ripiegava indietro le punte come i raggi di un ombrellino, e poi ne provava il congegno, facendo scattare le tre punte ad artiglio. E fra questo e quello, se lo portava al naso e lo odorava, casomai sentisse ancora di fera.

Si trovarono in questa disposizione d’animo, messi da parte, verso la ’Ricchia, per i fatti loro, quando si erano accorti che il grande bastimento chissà per quale fenomeno, o spraticità di capitano, invece di passare, fermava le macchine a dritta di Scilla, proprio in mezzo allo sconcerto della rema, parandosi davanti ai loro occhi come un miraggio, con agitazione di bandiere e banderelle, di braccia e di caschi e di fazzoletti alla mano. Quale grave bisogno poteva averli costretti a quel fermo periglioso e strano? Padre e figlio, dagli alberi, avevano afferrato subito i segnali che dalla nave facevano al loro indirizzo.

Sulla feluca lavorarono di remi, per trainare l’ontro sottobordo alla nave, sul mare agitato e rigonfio.

Ci getteranno lettere per imbucargliele, si dicevano intanto, fra loro scagnozzi.

Ma la novità di una nave che si fermava per dargli a mano qualche lettera, invece di gettarla come facevano tutti, in bottiglie o in cassette d’alluminio, non li capacitava. Eppoi da quant’era che non facevano scalo? da qualche mese, per caso? Era forse una petroliera, una nave da carico, quella? Venivano forse da Gibilterra invece che da Napoli? Proprio non se ne capacitavano, e avvicinandosi, la novità d’un transatlantico fermo sul duemari, gli appariva ancora più grossa.

Quel dio in terra dominava la loro veduta: siccome stava a prua, solo, e vi si sporgeva col grande petto rigonfio, che gli scendeva arcuato e impellicciato sino all’ombellico, a prima vista, a qualcuno degli scagnozzi gli era passato per mente che i fascisti naviganti alla volta dell’Africa, invece della solita statua di donna nuda, si fossero serviti di uno scimpanzé per farsi la polena, anche perché, in effetti, lo scimpanzé era più in carattere con tutto l’insieme.

Era l’unico a busto nudo, perché gli altri, a cominciare da quelli che si vedevano là a prua, alle sue spalle, a rispettosa distanza da lui, anche se quelli dovevano essere tutti degli ufficiali, dal primo all’ultimo erano vestiti di tutto punto all’africana: solo che non portavano il casco di sughero, ma berrettini col parocchio lungo. Lui portava solo dei pantaloncini corti e intorno al gran torace dei finimenti di cuoio: un sottopancia col pugnale e un cinturino a tracolla per la pistoletta. Per il resto, era vestito della sua imponenza.

La testa, grossa di fuori, boriapomposa di dentro, per mezzo del collo, attorto e svasato, s’appoggiava al suo stesso busto come su di un piedistallo; col dietro di collo alto di lardo, accavallato alla schiena; con orecchi, naso e labbra in proporzione alla testa, liscia e luccicante come calottata d’avorio, con un ciuffetto di capelli cortissimi, come se gli stessero ricrescendo dopo un attacco di tifo; la faccia squadrata, con lunghelarghe ganasce, e le barbarazze di pelle che gli pendevano alla gola come i pendagli del gallodindia quando lo scoglionano per l’ingrasso; gli occhi poi, grandi e bozzuti, aperti sino agli orecchi e stralucenti, come perlappunto quelli di una polena, che proclama una vita che non ha.

Continuò a perlustrarli con un grosso binocolo da marina, con un leva e metti dagli occhi tutto scattoso, anche quando gli furono sotto e poteva vederli benissimo a occhio nudo. Dalla nave si levava il vocìo a pecoro delle Camicie Nere: lui, senza nemmeno girarsi all’indietro, alzò una mano, il vocìo di colpo si troncò e lo seguì un silenzio pesante, come per la morte istantanea di tutti, a bocca aperta e occhi spalancati. Il cenno di Dio che si nasconde dietro il levarsi o il cadere improvviso di un vento. Che vorrà? si chiedevano cogli occhi, pellisquadre e scagnozzi. Che vorrà dalla gentarella patita, questa potente Autorità?





Gli portarono un megafono e parlò dentro quello, sillabando il suo ordine, stile alfabetomorse, anche se non c’era alito di vento e potevano sentirlo persino respirare nel portavoce.

«Vi-or-di-no» gridò ai pellisquadre, martellando le sillabe. «Vi-or-di-no-di-li-be-ra-re-im-me-dia-ta-men-te-quel-del-fi-no.»

Fra gli sbarbatelli sulla feluca, ce n’erano alcuni, ancora muccuselli, come per esempio Enzo e Salvatorello, che sentivano per la prima volta la parola delfino. Ma di chi parla? domandavano, questi qua, cogli occhi ai più grandi, agitando la mano additata. Chi è questo delfino?

Dall’ontro, con tono calmo ma sostenuto dentro, come parlasse al massimo con qualche grosso riattere di spada, don Luigi gli domandò:

«A vossia gli portammo forse qualche disturbo?».

In quattro o cinque, di quei sottostanti bardati, gli rapportarono la frase, come se loro ne avessero afferrato ognuno una parola e lui nessuna. Quando sentì la frase, molto probabilmente, aggravata, diventò furioso: gettò via il megafono e abbrancandosi alla murata, si sporse ancora di più in fuori, come per sputare sulle loro facce:

«Caaafoni… Beduiiini…» gli gridò, saltando dietro col busto d’orangutango alle a e alle i e smaneggiando nell’aria, come s’immaginasse di frustarli. «Massacratori di delfini innocenti. Briganti. Maffiosi» li ingiuriò ancora. E poi, dopo un istante, ma con le labbra ancora che gli si movevano, come per un’ispirazione, aggiunse: «Abissini».

Ma non finì. Un’ingiuria gliela gettò pure alla Sicilia, anche se non si capiva che c’era di ingiurioso nell’ingiuria:

«Terra ballerina. Vergogna dell’Italia e del Fascismo».

Gli gridò pure dell’altro, che si perse però nella sua voce, perché qualche volta la voce gli andava faglia e lo vedevano muovere le labbra senza sentire parole. Era in quei momenti che il bastimento, pieno di bocche e di occhi, rinveniva in grande mormorazione di lingue e dardeggiamento di pupille, e in seguito a questo, pareva che la nave si mettesse a oscillare pericolosamente sopra ontro e feluca, perché tutto quel soldatame di Camicie Nere si sentiva aizzato contro di loro dalla caterva di maleparole che l’Eccellenza gli scotrumbava sopra.

Quello che gli aveva fatto venire le fuliggini agli occhi, stringistringi, dal suo punto di vista, era che i cariddoti gli avevano levato lo spasso dei delfini, privando lui e tutte quelle Camicie Nere combattenti che navigavano verso l’Abissinia, forse verso la morte, di quella sollazzevole, innocente, bambinesca compagnia. Secondo lui, gli avevano strambato i delfini dalle fiancate e da poppa e prua della nave, glieli avevano dirottati dalla navigazione: li aveva visti, prima, come scappavano a gettasangue, quelle pallide animuzze, li aveva visti, e vedeva ora da quale carneficina e da quali carnefici scappavano, scampavano.

Secondo lui perciò, quelli erano tutti delfini che venivano a crociera con la sua nave, non fere abitué che gli avevano massacrato, una dopo l’altra, due palamitare ai cariddoti: delfini, non fere abitué dello scill’e cariddi, talmente abitué, che partitesi come per sempre, di sicuro facevano già affacciatella sul duemari, per rientrare nei dominii, e idem come prima, come sempre.

Ora, poteva darsi benissimo che alcune di queste brune troione mediterranee, tutte precise identiche sputate, gli venissero dietro da Napoli dando spettacolo soldataro, a lui e alla compagnia, illudendolo magari che scendevano con lui e per lui in Abissinia, e magari illudendolo, sempre per qualche poco di spazzatura di cucina, che quando le Camicie Nere cantavano Faccetta Nera, ci aveva fatto caso? cantavano anch’esse a coro con le Camicie Nere. Poteva darsi, figurarsi se questo non poteva darsi, con quelle millunanotte… E poi invece, non appena si erano viste le abitué, pallide o non pallide, sbattergli incontro di volata, se n’erano sentite strafottere di Camicie Nere e d’Eccellenza, di nave e d’Abissinia; e per sicura o per figura, s’erano gettate a scappare dove scappavano tutte. Sì, poteva darsi questo, e poteva darsi che st’Eccellenza, pigliando fera per delfino, pigliava abbaglio, ’sendo che non ne aveva ’sperienza o ’sendo che era un grand’ingenuo. Ma non era ingenuo, né ingenuazzo né ingenuino, non lo era né tanto né poco, forse non lo era stato nemmeno quand’era ancora in ventre a sua madre: gli ingenui, ingenuissimi, erano loro che lo facevano ingenuo, e lì, seduta stante, lui gliene avrebbe data una dimostrazione pratica.

Gridava, gridava, se lo sapeva lui ancora che gridava. E il bello, di guardarlo e di sentirlo, era che con tutto il gridare mascolo che faceva, imbustato sempre più nella bombatura del petto, la voce che aveva acre e gaglioffa, piccola, fina e dispiacente, come quella del gallodindia delle cui barbarazze già si fregiava, restava sempre quella, sicché uno lo sentiva e si domandava: sta voce è sua di lui? possibile mai? come se nascosto nell’armatura di gorilla, tutta apparenza, ci fosse un altro, quello vero, forse pallido di carnagione e col torace stretto, da riformato, e senza un pelo.

«Ma sapete, ignoranti che non siete altro» aveva detto col sangue agli occhi, sul concludere, «sapete che questo passaggio di mare ha una infame nomea? Sapete sì o no che l’avete malfamato?»

Ma perché, perché? Per quello spubblico di fera? Ma che gli pareva, cosa di tutti i giorni uno spubblico di fera? cosa comoda, facile, cosa di spasso e capriccio? Gli pareva forse che le ammazzatine di fere erano un gioco che stilavano i cariddoti? che le stilavano per primo piatto? E gli pareva forse che la fera si prestasse gentilmente al gioco? Quello spubblico, quello spubblico tentato e per caso riuscito, quando la fera li aveva ridotti ormai con un piede nella fossa, quello, gli pareva segno di caratteri così barbari, che nemmeno gli abissini che andava a civilizzare a forza di pallottole dumdum, o gli pareva, per usare quel grezzume di parola che disse lui, un’africaneria?

Quando non ne potette più, proprio il meno sprudente di loro, Luigi Orioles, sennò chi? inquartò la mano con le dita in avanti, inviandola su e giù verso Malta e osò dirgli:

«Se n’andasse, se n’andasse, vossia, se n’andasse alla sua guerra, se n’andasse all’Abissinia, dove l’aspettano, e l’aspettano a braccia aperte a vossia. Se n’andasse, se n’andasse a tingere gli abissini, vossia, l’andasse a tingere più neri di quanto sono, se n’ha la capacità: gli abissini, gli abissini, non noi. Vossia, a noi ci vuole tingere? E che sforzo fa, vossia, con noi? A quelli, agli abissini, vossia gliela deve mostrare la sua capacitate. Perché vossia lo sa il detto? Nero con nero non tinge…».

All’Eccellenza però, era arrivata all’orecchio un’altra voce, e per questa, che gli arrivava forse direttamente al cuore, quella di don Luigi non dovette nemmeno sentirla.

La fera, infatti: la fera alla quale veramente nessuno più badava, la fera che era al rantolo ed era scalata di colore e di peso quanto più non poteva, sentendo quella voce d’amico che gli portava un appoggio morale, si era rifatta viva, ritirando fuori dalle corde il respiro: ahiahiahi… aveva ripreso a lamentarsi, l’infamona, sguazzando nella protezione del Fascio come in un piccolo mare di lagrime risanatrici. Ahiahiahiii… ngà, ngà, ngangà, ihihihih… faceva la quasi immortale commediante. Ed era così loquente in quella lagna, che si poteva pure intenderla come un alfabeto a baccaglio fra lei e quel patito di lei: ahiahiahi che martirii, che martirii ahiiii mi fanno, ngà ngà, camerata Eccellenza, ngangà, voi solo vi potete immedesimare, ihihihih, provvedetemi voi, Eccellenza, ihiiih, datemi voi una mano d’aiuto… Ci furono dei momenti, che da bastimento, da ontro e da feluca, zitti zitti, stettero tutti a sentire lei. Era risalita di scena, pareva risuscitata come per magia, e l’occhio che si era essiccato, aveva ripreso a zampillare.

Quel padreterno che stava là a prua, a quel rifiorire della fera, meraviglia a vedersi, pareva si fosse calmato. Fece segno che i pellisquadre s’avvicinassero ancora di più sotto la fiancata, a proravia.

«Cosa fate a quel delfino, eh?» aveva poi domandato, con l’aria di volere discutere, ragionevole e benigno.

«Questa, vossia non lo può sapere, noi la chiamiamo fera e fera effettivamente è. E fera vuole dire pescebestino, tutto una fetenzìa d’animale che in quanto carne, non vale un soldo, ma quanto al cervello ce l’ha fino, genialone, non c’è che dire. Fera, basti dire, fera: scellerata e sterminatrice, campa fra ladroneggi e assassinaggi. Capì, vossia, perché questa noi la chiamiamo fera?»

E questa, che era per mododidire una risposta, gliela aveva data suo padre, che dall’alberello dell’ontro gli arrivava più vicino.

«Come lo chiamate? Come?» gli fece l’Eccellenza con la mano all’orecchio.

Dall’alberello, suo padre non poteva scandaliarsene, ma lui, dall’albero della feluca, aveva potuto vederlo che sorrideva incattivendosi e allungava contempo una mano, facendosi passare un moschetto da quelli che gli stavano dietro. Guardate che razza di maganzese, si era detto. Ma a suo padre e ai pellisquadre come poteva gridarlo che aveva da fare con un tradimentoso? Eppoi, che glielo gridava a fare? Quello intanto faceva solo la mossa, ma se gli saltava il ticchio pazzo di sparare, i primi due colpi erano per Caitanello e ’Ndrja Cambrìa che erano posati sugli alberi come due passeri: e come si riparavano?

Infatti, finendo di domandargli a Caitanello Cambrìa come lo chiamavano, il delfino, come, come, l’Eccellenza si era fatto comparire fra le mani il moschetto nero brunito; quindi, in attesa di risposta, si era messo a mirare in alto come pigliasse di mira lo stesso sole: il sole batteva sul moschetto e gli brillava in faccia, facendo specchio contro i denti d’oro che gli comparivano dalla bocca mezz’aperta.

«Come avete detto che lo chiamate il delfino?» aveva ridomandato, giocherellando sempre col moschetto.

«Delfino» dovette dire suo padre, tirandosi il paro e disparo. «Delfino, come lo chiama vossia. Noi gente senza istruzione siamo. Se vossia dice delfino, delfino è.»

Fece un gran respiro, perché con Caitanello Cambrìa nemmeno lui figlio, poteva mai dire come se la risolveva. Guardando in sotto, aveva visto parecchi, fra pellisquadre e scagnozzi, che muovevano le labbra ed era stato come leggere sulle loro labbra le stesse parole fra i denti, che gli mormorava lui a quell’infamone pancia di cuscuso: fera. Pure tu ti chiami fera, fascista fera, eccellenza di fera. Ti cancellasti la croce di cristiano, se mai la portasti, per la mezzaluna del saracino: col tranello ci pigliasti a tiro. Pentiti e chiedi acqua di battesimo in Abissinia, se qualche lancia di negro, per buona ventura, t’indovina il cuore in mezzo alla boscaglia di malo pelo che ti ricopre il petto.

Lui, intanto, era come recitasse: Kyrjeleison, e come se Caitanello Cambrìa gli facesse l’antifona: Christeleison…

«Delfino» andava recitando l’Eccellenza, bordeggiando il moschetto fra le mani.

«Delfino» andava ripetendo dietro a lui, assoggettatamente, Caitanello Cambrìa, con la faccia come se le parole lo pungessero peggio che lame di coltelli.

«Il delfino è come un fanciullo.»

«Il delfino è come un fanciullo.»

«È allegro, divertente.»

«È allegro, divertente.»

«È elegante.»

«È elegante.»

«Perché no? è anche bello.»

«Perché no? è anche bello.»

«È puro, è vergine, è martire.»

«È puro, è vergine, è martire.»

Dall’albero della feluca, spiava in faccia a suo padre, mentre recitava quella penitenza e quello che ci leggeva, era che se lo sarebbe mangiato vivo, l’Eccellenza. Questi, quando ritenne di doverla finire con quella litania degli ingloriafera, gridò ai pellisquadre sotto di lui:

«Qui, qui, altroché in Abissinia, sarei tentato di cannoneggiare qui, qui…».

Aveva il dente avvelenato, come gli avessero ammazzato un parente oppure oltraggiata una sua femmina. Possibile mai, si domandavano, che un cristiano si sente tutta sta passione e compassione di fera? Che vincolo di sangue o comparaggio o anche semplice bazzicamento, poteva esserci, fra la fera e lui, per riscaldarsi tanto e pigliarsi tutto quell’affrevo? Arrivarono a pensare persino che il fascistazzo fosse un tipo scherzoso e che buffoneggiava col suo delfino. Ma l’aggiunta era più del peso, e l’illustrissimo doveva ancora sbalordirli.

Aveva intimato di dargli i nomi:

«Fuori i nomi. Voi, voi e voi…».

Gli avevano dato i nomi e i suoi sottoposti dettero a vedere di prenderne nota.

«Il delfino, ora. Liberatelo. Gettatelo a mare» aveva intimato poi, puntando il moschetto ora su questo e ora su quel pellesquadra. «Il delfino a mare, via a mare, a mare.»

«Va bene, signore nostro che predichi col moschetto.»

«Il delfino a mare, subito. Sua Eccellenza parlò, ordinò.»

«Il delfino, trova e piglia questo delfino che l’Eccellenza disse.»

«Forza, giovanotti, allestitevi. Fategli ricreare la vista con questa carogna sbafarata nell’acqua…»

I pellisquadre trafficavano con le corde e si consolavano del sopruso con lo sfottò, che da ontro a ontro si dicevano e si sentivano loro.

«Ehi, tu non senti che ti chiamano?» faceva don Luigi alla fera. «Ehi, sgarbata, non gli fai l’occhiolino al tuo spasimante? Oh, con te parlo, delfino…»

La punse di sotto con la punta dello scannatore e quella che dopo quel momentaneo risuscitamento, se n’era calata di colpo, tutta grinzegrinze, nuovamente sugli spigoli dell’ontro e sembrava ora veramente morta, sia come fera sia come delfino, morta di nome e di fatto, quella rispose alla puncicata con un arrizzamento di pelle, ebbe una spennellata di coda dietro e un ahi davanti.

Ma quella, lo sapevano, era solo miglioria di morte. Dài e dài, quella pupitta spiritosissima aveva perso ognuno dei suoi settespiriti e si era pigliata la grande improsatura. La coda se ne era scesa tutta e la pinna dorsale, il suo pennacchio, si era rattrappita nelle rughe come una banderuola senza vento; il naso le si era arricciato, i dentuzzi assassini le sbavavano sotto alla smorfia del becco, e aveva l’occhitto del fato compiuto, come quello della gallina pigliata di gallo. Era proprio finita, finita senza scampo né remissione di peccati: perché, trattandosi di lei, non significava niente se di là, dove ormai stava con l’anima imbrogliata fra i denti, arrivava ancora a lagnarsi. Porgendole orecchio, si poteva cogliere quel filo di voce che le sopravviveva e la ricordava in vita, come l’eco che dura ancora dopo che si è chiusa la bocca.

«Sissignore» avevano mormorato all’Eccellenza. «Pigliatela la carogna, ti spetta come a un parente stretto. Pigliatela, dàlle sepoltura.»

Avevano cominciato a sbragarla e quello lassòpra, intanto, cosa da non credere ai propri occhi, si era fatta portare la camicia nera di fascista e continuando a guardare in sotto, l’aveva indossata, rimboccandosi le maniche. Perché si levava dal ridicolo di torace nudo per mettersi in camicia nera? Si mette a lutto per la fera, si dissero. Si veste d’autorità per noi, pensarono ognuno, senza dirselo.

Rovesciarono infine la fera in acqua e quando ancora galleggiava e non galleggiava, mezza nascosta fra gli spruzzi, il fascistazzo aveva fulmineamente imbracciato il moschetto e dando l’impressione di non mirarla nemmeno, le aveva scaricato il caricatore in testa.

«Ci spara» si gridarono i pellisquadre, al primo fischio di pallottola.

«Non vede nessun valore di vita fascista in noi e ci leva dal mondo.»

«Questo può e questo decise?»

«Questa faccia di battitore di portone, ci stabilì e dette morte?»

«Questo orangutango ci fece da dio?»

Ma spettava, al massimo, alla fera farsi sdegno e meraviglia: quello, lei aveva mirato e lei infallibilmente pigliato. Sparare era mestiere suo, bisognava riconoscerglielo, e un cacciatore come don Saverio Gullì, anche a ventanni, gli poteva fare il garzonello: aveva fatto centro sei volte su sei, perché le aveva ficcato le sei pallottole dove bisogna necessariamente ficcargliele, là o là, dentro il rotolo di cervello della fronte bozzuta, come l’inchiodasse dentro l’acqua, ribattendo sempre lo stesso chiodo.

La fera si risentì talmente del tradimento, che per un momento riapparve ancora ai loro occhi nella sua nomea di settespiriti e di quasi immortale. Dette infatti l’impressione di vivere ancora abbastanza per fare segno con l’occhio dalla loro parte. Cavalieri, vi saluto, pareva dicesse. Perché, cavalieri mi apparite a paragone di questo maganzese che è peggio di me e con ciò vi ho detto tutto. Mi mostra la lagrima e poi m’assassina nel mio stesso letto, mi dà una mano con un pugnale nascosto nella manica… Poi, la ’mara aveva fatto ah, sfumando ora e per sempre col suo respiro, perché veramente quella scarica di pallottole nel cervello aveva fatto come ribalenare in lei una residua scintilla di vita. E subito, in mezzo alle bavesbave delle schiume, le onde l’avevano presa in loro balìa.

Così, aveva trovato la forma del suo piede, la scaltra aveva trovato lo scaltrone. Quello, gliela vinceva di un punto, era più grosso, era ferone: e così, chi di fera ferì, di ferone perì.

Il bastimento sventolava tutto di alalà e di battimani delle Camicie Nere per il loro condottiero, l’Eccellenza che aveva fatto quella bella sparata. Il capriccioso padreterno, infatti, aveva alzato un’altra volta la mano, anche se stavolta la mano del padreterno faceva il saluto fascista a tutta quell’imbarcata di fedeli per amore e per forza, e il vento si era risollevato a magnificare il suo colpo d’occhio, il suo polso fermo, la sua infallibilità. Ecco perché un tale personaggione navigava per lontano, perché andava di persona a castigare la gente nera. La guerra in Abissinia non sarebbe durata molto col suo arrivo, anzi una volta che si conosceva lui, si poteva quasi dire che tutti gli altri, lassòpra a quella nave, sia alti sia bass’in grado, in Abissinia c’erano andati o ci andavano solo per accompagnare e complimentare lui, unicamente per fargli da cornice a questo bel campione della razza fascista che in quel momento vedevano salutare da prua, col braccio teso in alto, in basso, come un maestro di banda che dava il tempo ai cori di eia, eia e di alalà, lo vedevano e all’inchiavatura, giusto come gli passò per mente di dire ad Arturo Palamara, pareva uscito proprio dall’anche a Mussolini.

Levatosi il capriccio del tiro a bersaglio, non li aveva più degnati di uno sguardo: fatta la sblasata, né schi né sco né passa in là. Lo videro per l’ultima volta mentre attorniato dai suoi, si levava la camicia nera, in quel momento che alzava le braccia in croce e scompariva, spalle e testa oscurate sotto la stoffa a funeraglia.

Per finire, rischiarono di essere rovesciati dai cavalloni sollevati dalla nave che si rimetteva in navigazione, macchine a tutta forza, senza dargli nemmeno il tempo di scostare. Avevano dovuto remare all’ammazzata, prima via di là, e poi di ritorno là, per ricuperare la carogna. Però, della testa, che era quella che contava per il premio, non ne potevano fare più uso: e non perché fosse tutta sconquassata, bucata e con le ossa sminuzzate sotto la pelle, ma perché in Capitaneria avrebbero visto subito che quella era opera non di fucile, ma di moschetto. Portandocela, invece del premio, rischiavano l’incarceramento.

Un casobello doveva fatalmente richiamargli l’altro.

Da un pezzo ormai, dal ricordo dell’Eccellenza faceva affacciatella il signor Monanin, un Guardiamarina che era imbarcato pure lui sulla corvetta. Stava ancora a ricordare il casobello del trentacinque e da quello gli figliava questo, fresco, di ieri: sempreché non faceva offesa al signor Monanin, chiamare casobello quello che era stato un semplice purparlé.

Ora, grazie al signor Monanin, sapeva da dove gli spuntava fuori quel delfino che si sognava a occhi aperti, quella fera di favola, un articolo continentale che né pagato né gratis, né per amore né per forza, nessuno potrebbe mai smerciare ai pellisquadre, a quelli che possiedono il marchio di fabbricazione della fera: un marchio come quello della Ferrochina Bisleri, col leone a bocca spalancata, un marchio con la mostra smorfiosa della bocca beccuta e il perfilo tagliente di duecentosessantaquattro dentuzzi, sempre molati freschi, carichi e brillanti dell’ispirazione di quella mente elettrica, come i fili della corrente ad alta tensione, che si parte dalle cabine sopra le quali c’è disegnato il teschio, e sopra il teschio, a stampatello, sta scritto: chi tocca i fili, muore.

I pellisquadre le portano in carne sulla loro pelle, ossia sulle carni degli spada, ossia ancora sulle maglie delle loro palamitare, le intacche del marchio di fabbricazione, intacche con l’impronta a spinadirosa, indelebile come un bollo sulla ceralacca. Perché, allora, doveva sognarsi a occhi aperti di portargli il delfino ai pellisquadre, una fera che per essi non stava né in mare né in terra né in cielo? Che gliela portava a fare quella figurina sacra, quello che lassòpra, in continente, dipingevano un sanluigigonzaga, puro, vergine e martire? Forse per appenderselo al collo, per attaccarselo al capezzale? Vivo o morto, per essi il delfino era sempre una fera dell’altromondo: li voleva forse morti, i pellisquadre, per giocare nei mari del Paradiso con quel delfino celestiale?

Doveva esserci per forza un difetto in quel suo sogno a occhi aperti: c’era e doveva essere dentro di lui, se tutta quella impresa nell’oltretomba vulcanico, quel sogno di desio, alla conclusione di tutto, non lo faceva come scagnozzo dei pellisquadre, per portargli in regalo l’arcano bell’e risolto delle fere trentenarie, ma lo faceva come un garzonello, sia di Eccellenza e sia di Guardiamarina, per portargli canzonette al loro delfino. L’unica sua scusante poteva essere che non era tutto in sensi: perché, con metàmente portava il meglio ai pellisquadre e il peggio all’Eccellenza e al Guardiamarina, portava cioè la fera morta, e con l’altra metàmente portava invece il peggio ai pellisquadre e il meglio all’Eccellenza e al Guardiamarina, portava cioè il delfino vivo, e vivo di vita eterna per giunta. Ma ormai più si pensava, si ripensava, e più si persuadeva, anzi se ne capacitava senza farsene scandalo e meraviglia, che era lui difettoso: uno che si era straniato, e gli stava bene quella parola delfino che gli sbavava di bocca e i pellisquadre gli stampavano come un rossetto sulle labbra. Era lui difettoso e ora, col signor Monanin, sapeva pure perché, percome lo era.

Lo aveva riempito di prua il signor Monanin col suo delfino. La cosa gli era parsa finita quella stessa sera, perché aveva creduto che tutto quel decantamento gli fosse entrato da un orecchio e uscito dall’altro. Dopo più di un mese invece, ecco che scopriva che qualche conseguenza c’era stata, ecco che per via di sonno, quel delfino trovava un qualche decantamento dentro di lui, si risentiva e gli spiritava nella mente mezza a dormi, mezza a veglia, insomma pigliava acqua sullo scill’e cariddi: per un delfino, cioè per una fera travestita da delfino, era come dire nel campo d’Agramante.

Quel delfino, il signor Monanin, un poco glielo aveva fatto inghiottire, un poco a favola, un poco a bocca aperta di meraviglia; qualche cascame, qualche sfilaccio di quel delfino che il Guardiamarina gli aveva filato fra le labbra, doveva essergli volato dentro e c’era rimasto a sua insaputa.

Saranno state una diecina, tutte femmine, ma i marinai vedevano quella sola e anche lui, ora, non ricordava, non vedeva che quella: quella, sapeva già come farsi guardare, mettersi in mostra e attirare gli sguardi. Faceva poppaprora, prorapoppa, a tribordo della corvetta, e con quei suoi dentini rilucenti rideva in continuazione, la smorfiosa. Filava sott’acqua, saltava e rideva per aria; ricadendo, ritirava il riso in gola e spremeva fuori contempo il suo ngangà di bebè; e poi tornava su fresca, nuovamente a ridere; e su e giù, nuotava, voliava, spumeggiava, si baliava e si cocottiava tutta nuovoliando di continuo continuo. Una femminella di primo pelo, ma una tale columbrina, che arrivare e appuntarsi addosso gli occhi di ogni uomo dell’equipaggio, era stato tuttuno per lei.

Da La Maddalena, in formazione con due cacciatorpediniere, dirigevano su Livorno, uno dei primi giorni dell’agosto: veniva il tramonto, fra bei colori rossi di fiamma che viavia sfumavano sul mare in tinte sempre più dolci e delicate. Certi momenti, si aveva l’illusione che fosse ancora un tempo innocente e senza guerra, ma la fine del giorno, come sempre, fatalmente, intristiva ogni uomo dell’equipaggio col desiderio di casa e col sentimento di madre o di moglie o di zita.

Avevano incontrato però, quel branchicello di fere che saliva da ovest, forse dalle Baleari, e la loro comparsa aveva portato un certo cambiamento d’umore nei marinai; non allegria vera e propria, no, ma come un’animazione, un senso di curiosità e di allianamento degli intimi pensieri, perché erano così pigliati di nostalgia e sconfortati, che qualsiasi pretesto era diversivo buono per essi.

La luce, che andava intenerendosi, favoriva alla vista quella diecina di femminelle che, bisognava dirlo spassionatamente, erano delle vere bellezze nel genere. La loro siluette era ancora una svirgolatura, una s minuscola ancora, che cogli anni si sarebbe svolta nella serpentina di una grande S maiuscola. Dai caratteri accivettati e dal personalino che mostravano, si poteva calcolare che, o avevano già assaggiato il maschio all’ultimo maggio o lo avrebbero assaggiato al prossimo, e questo secondo, era il calcolo più sicuro: perché, se avessero già fatto la prima conoscenza del maschio, con quello zìttiti in corpo, non se ne sarebbero andate a quel modo sperse per mare, fessicelle dal piedelungo, ignare di mine e bombe e siluri e reti di sbarramenti, ignare cioè del mare di rischi e pericoli in cui navigavano.

Gli aveva fatto davvero meraviglia di non vedere in testa a quel branchicello straviato neanche un maschio capoguida, come sarebbe stato d’obbligo con quella eccentrica scuola di signorinelle: d’altro canto, poteva mai essere, là con loro, un maestro, se l’avevano salata, la scuola, se stavano facendo campagnola? In quel caso, di regola, avrebbe dovuto esserci un anziano, un nonnavo fuoriuso, a fare da guardiano dell’harem. Ma ai maschi chissà dove gli lucevano gli occhi, chissà in quali acque arrossate di sangue, ad aggiungere strage sopra strage, sfregio su sfregio, scompiglio e arraffamento, fra rottami di navi e corpi umani: nelle acque attorno a Pantelleria per esempio, e per tutto il Canale, dove più c’era stato finimondo.

Quel branchicello doveva essere scapolato di là, girando per le Baleari. C’era da dire infatti, che non erano della famigerata specie di brune mediterranee: brune sopra, bianche di sotto, le brune, vecchie e radicate abitué dello Stretto, per intendersi. Violette sopra e rossigne sotto, dovevano essere certamente d’una qualche specie oceanica, di quelle scuole e colonie volandiere, che entrano da Gibilterra e vanno promenandosela fra Africa, Sicilia, Spagna, Baleari, sinché non si fanno pigliare a rimorchio da qualche nave e si rigettano in Oceano.

In un primo momento, le piedelungo si erano fermate incuriosite, come per vedere passare le tre navi: a comarca, sguazzavano nell’acqua, schizzavano per aria, facevano contorsioni ed equilibrismi, gorgheggiavano: ihihih… e si spruzzavano l’una con l’altra, proprio come signorinelle al bagno. Di tanto in tanto, troncavano tutte insieme la pomponella e tutte intente guardavano in direzione della corvetta e dei due caccia.

Sarebbe forse finita lì, se una di esse, una piritolla che forse non era ancora appennata ma doveva sentirsi già pizzicare il culo a mandolino, non fosse filata via dal gruppo, come con l’aria di andare dietro a qualche suo pensiero eccentrico. Le sue compagne, sorprese, restarono sul posto col becco per aria, poi, traccheggiatesi un poco, alla lontana, si erano partite anch’esse per raggiungerla, come non resistessero alla curiosità di vedere sin dove si sarebbe spinta quella sprudente.

La luce le lasciava poco tempo per sbizzarrirsi, ma la columbrina entrò subito in ballo e quello che aveva da fare vedere, lo fece vedere tutto alla prima mossa: la prima in senso assoluto, veramente la primiera mossa che fa la fera come per presentarsi, quella che fa quando salta come lasciasse il mare per l’aria, e là per aria, s’incunea la coda di sotto, se la incorna di dietro e in questo, a libito suo di piritara, piritolla in senso stretto, sventa quanto più può di quelle sue scorreggette, a tempo di bebè che crepitìa, musicandole a orecchio e a capriccio.

Per la fera, questo è l’abbiccì, ma quella non fece altro, anche se non era più tanto muccusa, da sapere solo l’abbiccì di tutte le miria di numeri di varietà e cocotterie di cui fa sfoggio una fera per il suo scopo. Quella fece la mossa e la ripeté e ripeté per buoni tre minuti, come l’avessero caricata a corda per sempre. Lo spettacolo, per i marinai, era quasi tutto in quel moto perpetuo, che fra l’altro lei faceva senza mai perdere contatto con la corvetta, mantenendosi là a tribordo, sempre allo stesso punto, come se il mare medesimo la portasse, spostandosi attorno alla nave e saltando sempre alla stessa altezza, da dove pareva gettare un’occhiata in coperta.

La fera puntava su questo per far colpo: quelli, a criterio suo, dovevano essere dei bis, bis di quei versi stomacosi, e tali bis lei pareva concederli con vero piacere, con una frenesia fanciullesca, lusingata certamente dai sorrisi che ogni volta, coi suoi prrr, prrr, strappava al pubblico in corvetta. Non aveva più gli occhi chiusi, la giovanottella, e quella non doveva essere per niente la sola mossa che conosceva: sicché c’era da pensare che quella, che poi era mossa di stomaco, mossa di verso voltastomaco, la bissava a sazietà perché, avendola sperimentata già con successo, sapeva che quella mossa da bassoporto sortiva effetti infallibili di spensieramento sulle ciurme e sugli equipaggi arrozzati dalla vita di bordo.

E infatti, ora l’uno, ora l’altro: sia quelli di corvé che andavano e venivano in coperta, e sia quelli che stazionavano ai diversi posti di combattimento, come lui che faceva il suo turno di guardia, giusto là, a poppavia, come prima fila, alle catapulte delle torpedini, i marinai s’affacciavano viavia a darle un’occhiata, o perlomeno facevano una girata d’occhi, perché lei faceva di tali salti, che non avevano bisogno nemmeno di sporgersi per guardare: e tutti, rigirandosi da quella zingara, cercavano lo sguardo del compagno vicino e si sorridevano come ne avessero avuto, a occhio, un presagio buono, una predizione di fortuna.

Fu una fesseriola di diversivo, di momenti appena, eppure fu come se quella fera, col suo saltare a musica, soffiasse un venticello spiritoso in mezzo all’aria pesante che si respirava sulla corvetta, una fresca borietta di grecale dentro i pensieri, a ponente e levante. Si poté notare allora, qui e là per la nave, una certa animazione, un ravvivamento di visi, un chiacchiericcio svagante, di sguardi più che di parole, un talquale sollievo da quella specie di travaglio e di morsi lancinanti che dava la fine di un altro giorno di guerra in mare, con quel senso di barbara inutilità con cui passavano la loro meglio gioventù e che a ogni tramonto, specie in navigazione, gli scendeva in cuore a tutti ed era come un senso di cosa funebre che li toccava col velario nero della notte incombente sul mare.

Dal bene che aveva fatto ai giovanotti, quella feruzza stramba si sarebbe meritata una medaglia e se fosse stato in loro potere, certo gliela avrebbero data, anche se a occhio e croce, poté calcolare che perlomeno tre quarti dell’equipaggio, sarebbe a dire una trentina fra marinai, capi, sottocapi e ufficiali, non avevano mai visto prima, cogli occhi loro, fera o delfino, come si voleva dirlo, o non ci avevano mai fatto caso, forse perché mai a nessuno di loro gli era capitato di vederne al tramonto e mai di trovarsi in condizioni di spirito tali, da doversi appigliare a un pretesto come quello per svagarsi la mente.

I colori della fera, a un certo momento, s’intonarono a quelli del cielo al tramonto e fu cosa di meraviglia a vedersi. Il violetto andava sparendo, confuso alle prime ombre, ma il rossigno della pancia risplendeva stranamente quando rovesciava la coda in quella mezza capriola, una tinta calda, come di pelle cotta dal sole, che dava agli occhi l’illusione di vedere qualcosa di un corpo femminino e veniva d’immaginarsi il grembo, una coscia, una gamba, di cristiana o perlomeno d’uno sbozzo di cristiana, d’una fatta a femmina, una sirena, in una parola, una sirena che spuntava là, sotto i loro occhi, come se la fera stessa, con le sue mosse, l’avesse richiamata a galla dalla tenebrosità della loro mente.

Sulla corvetta era calato il silenzio, si sentiva solo lo speronamento delle onde a prora, e poi, dopo qualche minuto, c’era stata una novità, perché erano venuti fuori il cuciniere e il cambusiere e avevano gettato alla fera la marmitta della spazzatura: la fera svirgolava per aria sotto quella roba, agitando le manuncule e dando colpi di becco intorno intorno, come avesse cento bocche.

Le sue compagne, che sino allora l’avevano lasciata fare, restandosene un poco discoste da poppa, come facessero da spettatrici, in quel momento tutte insieme caracollarono sul suo mare, sul mare di poppavia, dov’era piovuta la spazzatura, e s’intrigarono di corsa a sbafare fra quei rifiuti galleggianti. Ma quella, subito, da sola le affrontò tutte, ne azzannò una, due, poi fu azzannata lei, si azzannarono tutte, accapigliate e confuse in una mischia furiosa: la corvetta sfilò via, lasciandosele dietro per qualche tempo, un miscuglio con sprazzi di rosso e di viola, là a poppavia, fra le onde bluastre ribellate di schiume.

Accanto, in quel momento, si era trovato Crocitto, che era, con lui, uno dei sette siciliani a bordo di quella corvetta, quello col quale se la diceva di più, forse perché era pescatore pure lui ed era per giunta di Spadafora, che sta in Tirreno ed è distante solo qualche miglio dalla linea del duemari, di conseguenza quello di Spadafora è il primo mare a morire nella rema calante e il primo a risuscitare nella montante.

Crocitto aveva il solo difetto di essere un gran gettatribolo, sempre con qualche occupazione di cuore, qualche peso che gli gravava sulla bocca dell’anima, per cui immancabilmente veniva a sfogarsi con lui.

Il suo patema più grande era la zita, che a sentire lui, doveva essere una specie di calamita per attirarsi addosso tutto quello che di benigno e di maligno poteva capitare a Spadafora, corteggiamenti e proposte di giovanotti, bombardamenti, fame e simili disgrazie della guerra. E figurarsi in quei giorni, con gli Alleati alle porte di Messina, non si teneva più, come se la sola mira che avevano gli Alleati, sbarcando in Sicilia, era lei, Cettina, la zita.

Si malediva, perché non era scappato a Spadafora alla prima notizia dello sbarco e invidiava quelli che senza pensarci due volte erano corsi di volata in Sicilia, di dovunque e comunque, con fucile e tutto. Interi squadroni di carabinieri, a suo dire, non avevano potuto bloccarli a Villa: arrivavano e riempivano i ferribò, come fossero compagnie e battaglioni di qualche divisione trasferita urgentemente per la difesa dell’isola. E che facevano poi, se non difendere l’isola? Crocitto se li immaginava con invidia, uno a uno, coricati davanti al letto della moglie o di traverso sulla soglia di casa della zita, col fucile tra le mani, baionetta innastata: a guardarsi il suo, a farsi la guerricella sua.

«Eh, eh, quelli se lo sentirono l’almo di dargli ascolto al cuore, quelli…» concludeva sempre in massimo avvilimento. «E che gli fecero? Li fucilarono forse per disertori? Scappavano forse davanti al nemico? Anzi, all’incontrario: gli correvano incontro al nemico, la medaglia gli dovevano dare… Eh, quelli, i soldati di fanteria, artiglieria, quelli se lo sentirono l’almo, noi della Marina invece ci cominciammo a tirare il paro e disparo e ancora ce lo tiriamo. Quelli, i soldati, l’alzarono subito, subitissimo l’ingegno, e con l’ingegno, alzarono pure i tacchi. Non appena il Bollettino disse: oggi gli Alleati sbarcarono in Sicilia, e oggi significava ieri o avant’ieri, si sa bene come stila il nostro Bollettino di guerra, quelli, issofatto, pigliarono la loro decisione e armi e bagagli drizzarono per sotto, furono tanti napoleoni a cavallo…»

Quei napoleoni a cavallo, l’amico però non diceva che i bagagli magari li portarono sino in Sicilia, ma l’armi, quelle, pesavano troppo: e col fucile in spalla, se poi rispondeva a verità quella diceria, quel sentitodire, tuttalpiù arrivavano sopra il ferribò e poi se lo lasciavano cadere di mano, a mare. D’altra parte, che dovevano fare? Farsi trovare dagli Alleati col fucile in mano? Facevano benissimo, i soldati, ma parlava malissimo Crocitto, che parlava di almo, di napoleoni a cavallo: li voleva vedere, quelli, se invece di essere soldati, erano marinai, per giunta imbarcati e per giunta sempre in missione, sempre a fare da scortaconvogli, sempre maremare, li voleva vedere se pure loro non si tiravano ancora il paro e disparo a trovarsi al posto suo, di Crocitto, e degli altri su quella corvetta, dove certe volte, in navigazione, di notte, sembrava che tutto il resto del mondo si fosse perso e restasse solo quella navitta con loro sopra, in cerca di scampo.

Con lui e con gli altri sei siciliani imbarcati sulla corvetta, Crocitto si comportava, parlava come non credesse che quei patemi per parenti, stretti o larghi, come li aveva lui, li avessero pure loro, forse perché gli altri, a quei patemi intimi, personali, non gli facevano tutta la pubblicità che gli faceva lui. Agli occhi suoi, forse, gli altri siciliani dovevano apparire felici, su quella corvetta, con l’aria di andarsene in crociera, schiavi felici e illusi, che s’erano scordati ormai di essere specie di incatenati al remo, mentre lui era il solo che si vedesse legato di forza all’alberomaestro, condannato per sempre a girare per quei mari, occhieggiando dal largo verso l’isola e gettandole sospiri per il resto dei suoi giorni.

Però, con tutto il patema di zita e il tribolo che si gettava, ormai più per abitudine che per altro, Crocitto, solo a vederlo, faceva ridere, perché era nero nero in faccia come un africano, piccolo, snello, di statura molto più bassa della sua, sicché, quando si trovava in pieno parlare e alzava le braccia e gli poggiava le mani a palme aperte sul petto, restando un momento così, quasi abbracciasse la statua d’un santo che andava invocando a testimone, lui aveva ogni volta l’impressione che gli volesse venire in braccio e questo, ogni volta, non volendo, gli suscitava il riso, come se Crocitto, con tutta quell’aria tragica che aveva sempre in faccia, gli facesse il solletico.

Quando fu di quella volta del casobello feradelfino col signor Monanin, Crocitto erano parecchi giorni, prima ancora di andare a La Maddalena, che se ne stava muto, tutt’afflitto e quella nenticchiella di novità portata dalle fere, quei due soldi di trattenimento dato dalla più columbrina di loro, in qualche modo agì in bene pure su di lui.

Le fere erano ancora là, che facevano parapiglia a poppavia, lottandosi per la spazzatura sparpagliata sopra e sotto mare: si abbrancavano ronzandosi e trattenendosi l’una con l’altra, guadagnando e perdendo di continuo la fiancata della corvetta.

«Cambrìa, li senti?» gli aveva detto a un certo punto Crocitto. «Delfino la chiamano, quella gran tappinara malazionaria. Ma da dove gli venne di metterle questo nome di delfino? Del… fino, del… fino…» ripeté sillabandolo, prima in italiano e poi in siciliano: «Du… fino, du… fino…».

Si capiva subito che Crocitto non lo aveva mai sentito: cosa possibilissima, quel secondo o primo nome della fera, non doveva essergli mai arrivato all’orecchio, là, a Spadafora. Lo pronunciava e rideva, sia che lo pronunciava in italiano e sia che lo pronunciava in siciliano: in siciliano però, pareva che gli facesse un effetto assai più ridicolo che in italiano, e per questo, bastava che s’immaginasse di stare sullo scill’e cariddi e di chiamare dufino la fera, spiando in faccia ai pellisquadre di Spadafora l’effetto da strabilio che gli faceva a loro. Perché, nemmeno a dirlo, anche a Spadafora avevano da ridire sulla fera: quel punto, del resto, a chi non gli doleva, non solo sullo scill’e cariddi, ma anche nei viciniori?

«Du… fino, du… fino…» faceva Crocitto. «Ah, sì, animale bello fino è: di fino carattere, fino sentire… Ah, me lo voglio appuntare questo nome delfino, anche se mi fece impressione troppo grande per farmelo uscire di mente. E pensare, pensare che arrivai a st’età senza mai scandaliarmi di questo delfino, senza mai fare caso a ’n animale tanto gentilino. E graziaddio che ci fu sta guerra e mi trovai qua, in questo momento, sennò restavo sempre fermo a fera. E tu, tu, Cambrìa? A te per caso, prima d’ora, t’arrivò all’orecchio questo delfino, oppure campavi pure tu con quella falsa credenza di fera, ignaro del fino e credulo invece del grosso, eh?»

Era stato precisamente a questo punto che, standogli alle spalle, il signor Monanin, contrariamente alle sue abitudini, si era intrigato nel conversario di Crocitto con lui.

Il signor Monanin era Guardiamarina e somigliantissimo a un pupitto, sempre alliffato, stirato, lucidato, sia a terra e sia in navigazione. Sulla corvetta si vociferava che il signor Monanin era un gran signore a casa sua. Era nativo di Venezia, di quella città col mare che l’allaga per le strade e perciò la gente va e viene su certe lunghe barche col cornetto in punta, a mezzaluna, chiamate gondole. Di queste gondole, il signor Monanin ne aveva avuto una sua personale, sin da quando era ancora in fasce: questo l’avevano sentito qualche tempo prima, proprio per bocca sua, una volta che stava raccontandolo al signor Parisi, che era l’Ufficiale di macchina. Quella gondoletta, diceva, era per portarlo a spasso: era imbottita e tutta foderata di trine e pizzi e aveva ricami e svolazzi, nappe e nappine, cappotte e tendine, veli e velari per non farlo bruciare dal sole o sporcare dalle cacatine di mosche. Una carrozzina. L’aveva chiamata così, noncurantemente, dopo che l’aveva descritta come una bomboniera, una culla di figlio di re. Una comunissima carrozzina galleggiante.

«All’anima della carrozzina» aveva commentariato Crocitto. «Una carrozzina per passeggiare un bebè maremare? E di chi era figlio, un tale bebè?»

C’era da credere, giustamente, che il signor Monanin dovesse essere figlio perlomeno di un ammiraglio o di qualcuno similio, che sapendolo fatalmente destinato a fare grandi cose a mare, per non correre il rischio che all’atto pratico si scoprisse di soffrire il mare, il marevecchio, per esempio, che certe volte gli va nell’eccetera persino ai pellisquadre più squadri, aveva pensato di fargli fare il callo ancora in culla. Ma se aveva fatto il callo al mare, bisognava pensare pure che quello sfesseggiamento in culla al mare, doveva essergli rimasto attaccato al culo come per vizio, perché aveva un’aria talmente ’stranea a bordo, un’aria di così naturale disinteresse e un modo di traccheggiarsi così addondolato, da dare l’impressione, che corvetta o gondoletta, non faceva granché differenza per lui, salvo che là stava sempre disteso a letto, e qua c’erano delle volte in cui stava pure all’impiedi.

Dopo, infatti, dopo che seppe della gondoletta, lui l’aveva inquadrato meglio il signor Monanin. Ogni volta, ad esempio, che posava l’occhio su quel figurino, non più alto di Crocitto, ma di pelle bianca, faccitta e manette come si spalmasse ogni ora crema e vasellina, i capelli sempre imbrillantinati con la scriminatura di lato e con lunghe cimette sul collo, gli succedeva di pensare a quella sua carrozzina galleggiante e anche ora, così, anche cresciuto, anche in divisa di Guardiamarina, se lo immaginava benissimo sulla gondoletta, più a posto suo, più naturale, là, che sulla corvetta.

Immaginazione a parte, al signor Monanin non doveva andargli molto a genio la carriera in Marina, perché, con tutto il suo grado di Guardiamarina, sulla corvetta non accusava né contava, e sembrava che non gliene importasse niente, considerato che persino il maresciallo, cioè Capo Tarantino, gli aveva pigliato il dito con tutta la mano e sotto sotto lo trattava sprezzantemente, come non trattava nemmeno marinai e sottocapi: lui, Capo Tarantino, che era un grezzone di quelli che, si penserebbe, in vita loro passano da una guerra all’altra, e le guerre pare che le dichiarino per dargli agio, sfogo e lavoro a loro, e mentre tutti muoiono, loro, i Capi Tarantino, non muoiono mai. Quando, per dire, vedeva il signor Monanin, cosa rara, sulla mossa di fare una qualche cosa che richiedeva un minimo sforzo, anche se si trattava solo di saggiare la resistenza di un nodo delle corde che assicuravano le scialuppe di salvataggio: lasci stare, signor Monanin, gli faceva, tutto a sfottò, lei, delicato com’è, non si deve strapazzare, capace che si spezza l’unghia del mignolo o gli viene il male di testa… Il signor Monanin però, il nodo magari glielo lasciava sprovare a lui, ma senza mai degnarlo di parola o di sguardo, senza mai calcolarlo in niente.

E dire che ce n’erano pochi ufficiali gentili come il signor Monanin, metteva persino in imbarazzo il modo di dire e di fare che stilava coi marinai. Lui si distingueva in ogni cosa dagli altri ufficiali. Agli altri, per esempio, gli poteva scappare di dire: coglione, oppure: cretino, idiota, quando erano con l’uovo storto, mentre a lui, il massimo che si poteva sentirgli dire, erano certe espressioni chiesastiche: Maria Vergine, questa era una, e un’altra era: benedeto, precisamente così, con una t in meno, stile veneziano, come se quella t s’allascasse fra i denti. Eppoi, c’era da aggiungere che lui, se anche l’aveva, non lo lasciava nemmeno trasparire che aveva l’uovo storto. Oltre questo, di differente, lui aveva ancora che mentre gli altri, per apostrofare, dicevano: ehi, tu… lui invece diceva: ciò, gli altri chiamavano sempre per nome: ehi, Cambrìa, e lui invece chiamava sempre: ciò, marinaio. Pareva quasi che si facesse scrupolo a chiamarli per nome: con questo, mentre cogli altri ufficiali, dopo un mese o due d’imbarco, tutti loro della gente di bordo, erano confidenzialissimi, potevano dirlo e si poteva crederci, anche perché la corvetta non è una corazzata, erano come con amici, salve restando naturalmente le distanze, con lui invece restavano sempre un poco sconoscenti.

Ora, per tornare a quel tardo pomeriggio d’agosto, il signor Monanin, se ricordava bene, veniva dalla plancia, doveva essere uscito per dare una controllata alla vedetta del cannocchiale di babordo e poi era venuto a poppavia e s’era fermato a guardare da lì lo spettacolo di quelle fere, proprio dietro a lui e a Crocitto:

«Maria Vergine» aveva fatto, scandalizzatissimo, quando aveva afferrato che Crocitto chiamava fera il delfino. E poi, mettendogli la manetta sul braccio, gli aveva domandato: «Cosa cosa cosa, benedeto? Fera, benedeto? Fera?».

Con la faccitta che si poteva paragonare a quella d’una signorina, coi lineamenti piccoli e bene accordati, la pelle liscia, senz’ombra di barba, ora si voltava verso di lui e ora verso Crocitto, corrugando la fronte sotto la visiera del berretto, alzando e abbassando gli occhi in un continuo sorriso fra divertito e scandalizzato mentre ripeteva:

«Fera, eh? Feera… feera… eh, così?».

E dicendo fera, spingeva in fuori col fiato le labbrette, gli occhietti, tutta la faccitta a signorina, come se per lui, quella parola, fosse una grande stranezza, una stranezza tale, che soltanto a ripeterla, gli faceva l’effetto d’una nonsenseria strabiliante.

Si guardarono con Crocitto, ma nessuno dei due ebbe la presenza di spirito di confermarglielo: sì, fera, vossia giusto dice. Il signor Monanin poteva pure credere che si sentissero in colpa, dato che se ne stavano zitti.

«Eh, marinaio? Cosa è, cosa è che hai detto? Fera?» insistette il signor Monanin col suo sorriso. Aspettò un poco e poi gli fece: «Hai perduto la parola, benedeto?» e pareva intendesse dire quella, quella parola là, fera.

Crocitto si era perso non solo di parola, ma addirittura d’animo: apriva la bocca per parlare, ma non ce la faceva a spiccicare né sì né no. Il signor Monanin tentò allora con lui, e lui:

«Sì, signor Monanin» gli fece subito, come per sgombrargli la mente di qualsiasi sospetto che gli fosse venuto in seguito al loro mutismo di prima. «Fera, precisamente. Intese bene, lei signor Monanin.»

Il signor Monanin ebbe una smorfia in viso, come se in qualche parte avesse avuto una fitta:

«Fera? Il delfino? Maria Vergine, Maria Vergine» si lamentò. «Fera, fera…» Masticava come con ribrezzo quella parola, e il disgusto gli dava conati di raccapriccio. S’era intesato sul bustino e girava intorno gli occhi, continuando a ripetere la sua meraviglia a Maria Vergine. «Fera, fera, Maria Vergine, fera, Maria Vergine…»

S’infemminava un poco, o forse c’era da dire, un poco di più di quanto non fosse sempre, di figura e di modi di natura: s’infemminava in specie quando diceva Maria Vergine, e questo faceva un poco senso, ma un poco senso faceva pure quando diceva: fera, Maria Vergine, fera… e all’orecchio faceva l’effetto come se ora dicesse fera a Maria Vergine e ora dicesse Maria Vergine alla fera.

«Cambrìa, ma che te ne pare?» gli fece Crocitto senza tanti riguardi per il lì presente Guardiamarina. «Lo vedi come lo scandalizzò la fera, al signor Monanin?»

Crocitto si era rinfrancato e da qui in poi non fece che pigliare parola per replicare, confidenzialissimo, al signor Monanin. Quanto a lui, parlò se interrogato, sapeva che era fiato perso.

Il signor Monanin li teneva tutti e due per il gomito, dondolava la testa, un poco moscio: a vederli di lontano, si doveva credere che il Guardiamarina gli stava spiegando qualcosa a proposito delle mine e delle catapulte.

«Benedeti, benedeti…» aveva detto poi sospirando, come riflettesse ad alta voce. «Siciliani, siciliani che chiamano fera il delfino, come se lo reputassero, che so io, un pescecane…»

«Sì, pescecane…» gli smaccò Crocitto. «A quel galantomo, gli getta infamia vossia, mi deve perdonare se m’azzardo a dirglielo…»

«Galantomo?» fece senza capire il signor Monanin.

«Perché, non è forse un galantomo, quello?» rincalzò Crocitto. «Eh, Cambrìa? Si può mai citarlo per la fera, uno come il verdone che si fa i fatticelli suoi e con noi non s’incalmiera mai? Si può mai paragonarlo, il nostro pescecanazzo, a quella doppia puttana, ladra, traditora, disonorata, per dire solo quello che mi viene per prima sulla lingua? Uno come quello, retto di principii, retto e netto, che se micidia, nessuno ha da dire, eccetto lo sventurato che c’incappa, eh, Cambrìa?»

Il signor Monanin non lo seguì in quel ragionamento che lo disturbava, o per il ragionamento in se stesso o per Crocitto che quando parlava pareva avesse un pugno di ceci abbrustoliti, ancora brucianti in bocca. Fece allora con Crocitto come faceva con Capo Tarantino, lo ignorò e si rivolse a lui tutto poetico, poetico perché, muovendo le dita della mano sopra l’orecchio come una conchiglia, gli chiese:

«Ciò, ma tu, tu non senti che bel suono, che musica è all’orecchio questa parola: del… fi… no?».

«Mah, che gli devo dire, signor Monanin? Io non mi fermo mai sulle parole.»

«Eh, eh…» fece Crocitto, gongolante.

«Ma questa non è una parola, benedeto. Questo è il nome del delfino, è del… fi… no, del… fi… no. Un soffio, meno anzi di un soffio, un sospiro. Ma prova, provate almeno, benedeti, provate per amor mio a dirlo, dite, ditelo del… fi… no, e sentirete come suona, come vi suona carezzoso all’orecchio…»

«Lei, signor Monanin, mi deve scusare» gli dovette dire allora. «Anche la tromba marina fa suono bello all’orecchio, un suono che sentendolo si resta incantati, proprio a bocca aperta, se non si sa che c’è dietro a quel suono che s’avvicina…»

Girandosi a guardare in cielo, dov’era già spuntata la luna che biancheggiava nella luce del giorno morente, il signor Monanin, con la sua faccitta affilatissima, aveva cominciato a sospirare:

«Che peccato, che peccato…» mormorava dispiaciuto, dispiacente. «Che peccato, che peccato che non potete sentire col mio orecchio come suona bello, gentile, delfino, e come suona brutta, selvaggia, fera. Oh, non vi so proprio dire come mi suona male, barbara, questa vostra parola…»

«Si figuri a noi, signor Monanin» intervenne Crocitto. «A noi, si deve figurare, ci sona sopra la pelle, ci sona come una mazzola sona sopra un tamburo. Eh, Cambrìa?»

Ma che chiacchierava a fare, Crocitto? S’illudeva di persuaderlo a parole, un uomo istruito come il signor Monanin? A parole, se li fumava: istruito, e per giunta, lui Guardiamarina e loro semplici marinai. Con un uomo istruito ci voleva solo la dimostrazione pratica, ci voleva che la vedesse all’opera, la fera, e forse nemmeno: ci voleva che ci passasse di persona, che si bruscasse il suo proprio pelo.

Il signor Monanin era stato un pezzo a guardare in giro, aveva sorriso, bambinesco e malinconico, seguendo i salti della fera, poi pigliandosi, un poco a scena, la fronte fra le mani:

«Ma sapete, sapete, benedeti» aveva sospirato, «sapete che m’avete scombussolato con questa vostra fera? Il delfino, una fera…».

Non si dava pace. Col braccio fece segno verso la fera che compariva e scompariva infallibilmente alla murata, mentre all’angolo della bocca gli spuntava un sorrisetto, una piega che si vedeva appena: «Quello là?» fece. «Quello là?» Li guardò tutti e due con uno strano sguardo, ardito, pietoso, insofferente: «Fere? I delfini? Maria Vergine… No, no… Perché allora sarebbe finita, saremmo finiti, proprio finita, finiti…».

Crocitto si rivolgeva cogli occhi dalla sua parte, tutto interrogante: ma che dice? che vuole, il signor Monanin?

«Fera, fera…» gli venne ancora di ripetersi al signor Monanin come se quella parola gli rigurgitasse da sola in gola, in bocca, fra le labbra. «Ma perché, perché fera?»

Non era una domanda, era piuttosto come sapesse il perché, ma non poteva capacitarsene, e questo pareva colorargli il viso di quelle stesse sfumature accoranti di malinconia, che erano nel cielo al tramonto, perché la parola, questo sembrava, non tanto lo indignava, quanto lo appenava, contristava.

Crocitto però, lo pigliò per domandato:

«Ma fera perché è fera, signor Monanin, fera perché tale è. Il nome stesso lo dice: fera… Com’è che a lei non gli riesce loquente? Sarà, penso io, perché lei la fa mascolina, mentre quella è fatta tale, che maschio o femmina, è tutto un architettamento femminino. Eh, dissi bene, Cambrìa?».

Preciso sputato suo padre con l’Eccellenza nel trentacinque: pure lui, Crocitto, s’illudeva di delucidargli la fera col solo nome, in una sola parola, come se il nome, da solo, gli potesse agire in mente, a quelli che altroché il nome, a quelli che nemmeno il ferro della traffinera può fargliela entrare in mente.

Il signor Monanin, a questo punto, gli aveva domandato, a Crocitto, se sapeva il significato vero, ma veramente vero, della parola fera.

«Ma a lei gli pare mai possibile che non lo so?» gli fece Crocitto, con un certo compatimento.

«E dimmi, caro, qual’è?» gli domandò allora il signor Monanin, con una intonazione di voce e un’espressione di faccia che non facevano minimamente pensare che s’aspettasse di sentire da Crocitto il significato vero, veramente vero della parola fera, che era poi quello che aveva l’aria di sapere lui senza ombra di dubbio.

«Oh, Cambrìa? Ma che fa, scherza, il signor Monanin?» fece quasi scattoso Crocitto, rivolgendosi però, come al solito, a lui, a lui perché intendesse il signor Monanin: «Ma che te ne pare, Cambrìa? Ora, che mi fa l’interrogatorio, il signor Monanin? Ma per davvero pensa che non lo sappiamo che significa fera? E ora se n’esce e mi fa pure l’interrogatorio? Oh Cambrìa, l’interrogatorio, che con dovuto rispetto, avremmo a fargli noi a lui…».

Crocitto, si vedeva, si sentiva, offeso magari no, biliato però sì, e biliato sincero, sincerissimo, non c’era bisogno di dirlo, perché se lo era sempre sincero, sincerissimo, figurarsi se quel pazziscolo non lo era quando si biliava.

E il signor Monanin, per non smentirsi, da quella persona perbene che era, e che bene o male, restò anche dopo, anche quando, all’otto settembre, se uno si fermava alle apparenze, fu come se si mettesse una maschera, un mascherone anzi, in faccia per non smentirsi che non lo sopportava di vedersi soffrire o penare intorno, disse a Crocitto, come per consolarlo di quel suo bilìo:

«Vedi, caro, non è per offenderti, ma il fatto è che fera, tu non puoi saperlo, è una parola latina…».

«Il signor Monanin mi scambiò per prete, forse» lo interruppe Crocitto, rivolto ancora a lui, e poi direttamente al Guardiamarina: «La parola latina, quella, lei solo può saperla. Lei sa la parola e noi la cosa. A noi, eh, Cambrìa? ci basta che sappiamo quella, la cosa. Anzi, per meglio dire, quella ci basta e avanza…».

Il signor Monanin aprì e richiuse la bocca parecchie volte, sbatté la lingua contro il palato: con le pupille strette, guardava Crocitto senza vederlo. Poi, puntò lo sguardo sulle feruzze che la corvetta aveva ormai distanziate e ormai quasi raggiunte dai caccia, correvano, si rincorrevano, a volo e a nuoto, s’abbrancavano, sbrancavano, nuovolando nuovolando. Guardandole, sembrò isolarsi nei suoi pensieri, pigliò un’espressione cogitosissima e a un certo punto mormorò come fra sé e sé, ma non perché non volesse che lo sentissero:

«Chiamano fera il delfino, ma non sanno nemmeno il significato della parola fera…».

«Ah, ma lei ancora non lo capì che lo sappiamo il significato, eccome lo sappiamo, lo sappiamo e ci costa caro perché e percome lo sappiamo?» lo contrassaltò Crocitto.

Il signor Monanin girò allora gli occhi da Crocitto a lui, alzandoli un poco, dato che con lui non collimava, come con Crocitto, di statura, e lo guardò fisso, interrogativo, come lo chiamasse in causa per confermare o smentire. Dovette allora, quasi forzatamente, pigliare parola:

«Sì, signor Monanin, fera per noi significa fera. A noi il significato ce lo dà lei stessa, la fera, e ce lo dà loquentissimo. Per quello che fa, è fera, per come lo fa, è fera…».

Potenza di nome: aveva parlato come se le parole gli scappassero di bocca senza poterci fare nulla. Ecco qua, al dunque, dopo quanto aveva trovato da ridire sopra suo padre e sopra Crocitto che s’illudevano di potergli spiegare la fera ai delfinari, in forza dello stesso nome, veniva lui e pure lui s’appellava al nome, mettendoci, se possibile, persino un poco di boria, veniva lui e scopriva l’America con la fera che significava la fera.

Il signor Monanin, ora, andava ripetendo lentamente, non perché sperasse di capacitarsi, ma come per sbalordirsi ancora di più:

«Non sapete che significa fera, però sapete che le cose che fa, sono cose di fera…».

«E lei insiste a mettere sempre avanti la parola…» sbuffò Crocitto. «Ma perché lei per una volta non fa la prova a mettere avanti l’animale, lo mette all’opera e poi gli mette il nome?»

Il signor Monanin finse di non sentirlo, pigliando ancora l’aria di noncuranza che stilava con Capo Tarantino, aria che era poi di alterigia. Allora, ripigliò parola lui, anche perché ci teneva ormai, se ce la faceva, a delucidargliela veramente, la fera, quasi per puntiglio:

«A noi, lei, signor Monanin, deve sapere, la parola ci serve solo per intenderci, ci serve insomma per dire: questa fu opera di fera, e questo intese dire Crocitto. Non è che la parola ci serve per spiegarci la fera, perché la fera ce la spieghiamo con le sue azioni o per meglio dire, con le sue malazioni…».

Fu forse perché questo fu lui a dirlo e non Crocitto, lui a pigliare parola e dirlo, che sembrò per la prima volta stracangiarsi in faccia.

«Maria Vergine… Malazioni, il delfino che fa malazioni… Il delfino… quello, quelli, dici, vero?» se ne uscì a dire come scandalizzato, facendo nel contempo segno verso le feruzze, come se gli fosse venuto, allora allora, il dubbio che parlassero di due animali diversi, cosa che in effetti, forse, non era tanto sbagliata.

«Quello, sì, quelli» rimarcò Crocitto, con un che di smaccoso che lo faceva antipatico, nella voce.

«Sissignore, signor Monanin: quello, quell’animale là» aggiunse allora lui come per fare zittire Crocitto. «L’abitué nostro è bruno e bianco e questo è violetto e rossigno, ma tutta una razza è…»

«Ma allora, se è quello, se fa sempre quello che fa in questo momento, perché mi dite allora che a voi vi fa, come dite? malazioni il delfino?»

«Il delfino» s’intromise ancora Crocitto, «a noi non ci fa nessuna azione, né mala né buona. E chi lo vede, il delfino?»

«Gliene dico qualcuna» gli rispose allora lui, come se Crocitto non avesse aperto bocca. «Qualcuna, così, summo summo, anche perché dirle tutte, le malazioni che fa, risulta di fatto impossibile, o perché mentre le vecchie non le finisce mai, non passa giorno, anzi ore e momenti, che non ne inventa di nuove…»

Gliene disse perciò qualcuna e ognuna in due parole, semplici gocce di un mare di malazioni, tanto per dargliene una pallida idea. Ma per quanto pallida, e per quanto lui fosse un delfinaro, tutto apprò del delfino, che pratica il bene e il male lo ignora, il signor Monanin alla fine, se ne stette imbambolato a fissarlo, come se ci riflettesse sopra, alle notizie e a chi gliele aveva date. Scrutandolo poi, dentro gli occhi, quasi volesse scendergli con lo sguardo fino a dentro i pensieri più nascosti e più veri, gli aveva domandato:

«Non saranno tutte voci, Cambrìa, tutte fantasie?».

Gli venne l’impulso di rispondergli male, ma si frenò:

«Lei, signor Monanin, non mi deve mortificare, ora, dopo quanto dissi, tanto quanto fu visto cogli occhi, pensando a voci, a fantasie…».

Ma lo sbaglio era stato di pigliare parola. Era fiato perso, l’aveva detto: parlavano lingue diverse, parlavano di cose diverse, erano lontanissimi da un punto d’incontro.

«Perché vedi, caro» insistette il signor Monanin, «là, dalle tue parti, tra Scilla e Cariddi, non sono certo novità, queste, queste fantasie, dico. Visto cogli occhi, tu dici. Eh, caro, le sirene non c’era uno che non le avesse viste cogli occhi suoi, ed erano voci che correvano, no? fantasticherie, invenzioni di marinai. Queste fere che voi dite, tanto terribili e selvagge, chi può dire che non siano pure queste, voci fantasie, o come si vogliono dire, immaginazioni e credenze, eh? Non potrebbero appartenere alla stessa razza inesistente di quelle sirene, eh? queste vostre fere, non potrebbero essere solo la parola, il nome, essere, insomma, solo parole, nomi, falsi nomi, non essere altri che gli innocenti delfini, calunniati e malfamati?»

Forse, lo avrebbe interessato sapere che don Mimì Nastasi inteso Iambetta, era anche lui, più o meno, di quell’avviso, solo che don Mimì riteneva e voleva dimostrare vero tutto il contrario, risalendo alla esistenza delle sirene da quella delle fere. Ma non gli parlò né di questo né d’altro, erano davvero lontanissimi da un qualsiasi punto d’incontro.

Ma per quanto delfinaro, e di quelli più buoni, più fini, quel ragionamento, che era stato come cancellasse con un colpo di spugna la loro fera, lasciando sulla lavagna solo il suo delfino, quel ragionamento che non pareva fatto da lui, ma da qualcuno che stilava pensarsela alla coatta quando sapeva di avere torto e voleva avere ragione, non doveva inorgoglirlo molto, né poteva accontentarlo, uno come lui, un titolato, ma in specie una persona perbene, una persona istruita, che se ti parlava, ti faceva pure parlare e parlare per sentirti, sentire il pensiero tuo e tenerlo in conto.

«Cambrìa» gli fece difatti giusto a quel punto, con l’aria quatta quatta, da iattarello qual’era in effetti, come se gli fosse venuta un’ideona per chiudere la questione, facendoli contenti e gabbati. «Cosa è, cosa è che hai visto tu? I delfini che strappano le reti, i delfini che sbranano i pesci? Ciò, li hai visti con le maglie fra i denti, col pesce ancora vivo in bocca?»

«Ma tu, Cambrìa, mi credi se ti dico che non lo capisco certe volte il signor Monanin?» fece al suo solito, ma stavolta con ragione, Crocitto. «Scherza? Ci sfotte? Ora, secondo lui, per farci credere, gli dobbiamo pigliare la fotografia alla fera quand’è all’opera, là ’n fondo, e traffichìa fuori e dentro la palamitara con maglie e teste di questo e quello. Eh, Cambrìa?»

Stavolta bene parlasti, pazziscolo, gli voleva dire, ma non gli disse. Per dimostrargli però, che l’approvava, ripigliò a parlare, facendo seguito a lui, e disse:

«Ma a lei non gli basta che vediamo reti e pesci lazzariati?».

«Ma tu, i delfini, tu quelli li vedesti mai? Quelli mai, no? Tu sempre fere vedesti, fere e fere, quelle sapevi e quelle vedesti. Vedesti, dico, ma che è vedere quello che non si può vedere, che non esiste? Quanti furono a vederle le sirene? Non si sa quanti, tanti: tanti quanti ora, invece di sirene, vedono fere…»

Aveva preso un tono così petulante, e contempo così savio, così ammastriato, che quasi gli dava il nervino. Di quel passo, o gli rideva in faccia o s’alterava: e perché? perché doveva alterarsi e contrariarlo? Il signor Monanin aveva la sua bella amabilità, ma sotto l’impulso del delfino, non poteva succedergli di trasformarsi? Dopo mesi e mesi che lo vedevano andare e venire sulla corvetta in completa apatia, a quel che sembrava, aveva trovato qualcosa che lo animava: e cioè l’accompagnamento zingaresco, tutto pomponella e teatranteria, di quegli animali col culo a mandolino, per non chiamarli né fere né delfini, quell’accompagnamento che per gli altri era stato quello che era, passatempo, svagamento d’occhi e sboriamento di pensieri, a lui invece, in più, aveva portato quel casobello delfinofera, tutto quel lattariamento del delfinaro per il delfino, qualcosa per cui, bastava vederlo, finalmente si risentiva, a modo suo finalmente s’infervorava. E allora? Allora, per quanto mi riguarda, decise in mente sua ’Ndrja Cambrìa, bomprò gli faccia il suo delfino, al signor Monanin.

C’era Crocitto però, Crocitto che non si era inghiottito quel paragone di fere con sirene, e masticò, masticò, sinché lo dovette rigettare fuori:

«Sirene? Sirene? Sirene?» si scannarozzò con la voce soprassaltante, coi toni più stonati, sbalorditi, e poi si mise a mani giunte e agitandogliele davanti alla faccia al signor Monanin, ora gettando fuoco dalle narici e ora lagrime di parole dalla bocca, quelle sirene, fece di tutto per fargliele rimangiare al Guardiamarina: «Sirene? Ma lei lo sa che c’è gente che ci morì, gente, sarebbe a dire, che per causa di fere perse non solo averi, ma anche vita? Lo sa che gli venne il crepacuore a qualcuno, vedendosi preso di mira e bersagliato dalla fera? Eh, Cambrìa? Digli, digli di quello lì di Gàllico, che faceva chiumma con figli e generi, e le fere per tutto un mese, giugno o luglio, le lasciavano la sera e le ritrovavano la mattina, sino a quando, dopo la prima uscita, il vecchio disse a generi e figli: mi vado a fare una stampa di sonno, io, qui dietro alla palamitara. E i giovanotti si fumarono la sigarettella, stettero, stettero e poi vedendo che non si svegliava, andarono e lo trovarono morto all’ombra della palamitara: morto che si stringeva la faccia fra le mani e la faccia l’aveva ancora bagnata di lagrime. Diglielo, diglielo tu, Cambrìa… Sirena? Per sirena la piglia lei? Ma lei mi crede se gli dico che ci sono famiglie dove se per sbaglio gli nomina la fera, alle femmine gli insorge subito il lutto in faccia, il massacro di cuore che quella micidiosa gli fece ai maschi con distruzione di reti, e carneficina di pesci? Lei se la figura la scena, con le femmine che si gettano il tribolo, piangono e si strappano i capelli, se la figura lei? E allora si può figurare se quella è inesistente, se è sirena, quando al solo sentirla nominare, alle femmine si riaprono le ferite…».

Mentre Crocitto si riscaldava tanto, al signor Monanin la bella impronta di sorriso che aveva sulle labbra, si ravvivava viavia sempre di più:

«No, no, no, no, nonnonò» gli fece a cantilena con quel sorriso fra incredulo e divertito. «No, quello no» e fece nuovamente segno verso il branchetto di feruzze, nuovoliante, agitato e confuso sulla scia dei mari schiumeggianti aperti che si richiudevano dietro i due caccia. «Ma guardatelo, guardatelo: cosa ha, cosa ha di sanguinario? Gioca, gioca, il delfino, gioca sempre…»

«Io, della fera parlo» gli ribatté Crocitto, grezzo grezzo. «Lei invece parla di delfino. E chi lo conosce quello? Chi l’ha mai sentito e nominato?»

Qui ebbe l’impressione che il signor Monanin si contrariasse un poco, al modo suo, suo di signorino, delle parole di Crocitto:

«Io, Crocitto. L’ho sentito e nominato io. Capito?» gli fece, bianco bianco in viso.

Crocitto dovette capire che il signor Monanin si vestiva un poco d’autorità: autorità di Guardiamarina e d’uomo istruito. Ma con tutto questo, ebbe ancora l’ardire di controbattergli:

«Lei non se la deve pigliare per offesa, ma a noi, eh, Cambrìa? delfino non ci dice niente di niente, nella nostra lingua…».

«Nella vostra lingua?» esclamò stralunandosi e riprendendo quel suo sorriso appuntato cogli spilli. «Maria Vergine, ora pure la lingua mi tirate fuori? Ma cosa è sta lingua che dici, cosa è sta lingua che parli, la lingua forse che ha in bocca quella vostra fera là? Quella, se è quella, è vostra, hai ragione, quella solo, voi la parlate la lingua di quella là, e voi soli la parlate e voi soli la intendete…» Fece una pausa e sorridendogli, però serio serissimo, gli mise una mano sul braccio in confidenza, come si fosse imposta una tale calma all’animo, che veniva di guardarlo con la più grande ammirazione, ma al dunque però si trattava di belle cose che volevano il come davanti per il semplice fatto che non erano cose sicure, sicuramente quelle, anche se potevano esserlo, essere le cose che sembravano. E stando così, facendo sentire che là fra loro tre, la persona istruita era lui e facendo sentire contempo che peso aveva una tale persona, ripigliò e concluse: «’scolta, caro. Noi tre qui che facciamo? Parliamo, no? Parlo io, parli tu, parla Cambrìa. Tu e Cambrìa parlate parlando contro quella vostra cosiddetta fera, mentre io parlo parlando del delfino che non è solo mio come è vostra la fera. Voi non avete una lingua, non avete nessuna lingua, voi, hai capito?».

«Ah, lei dice che non l’abbiamo la lingua, noi?»

«No» gli ribatté il signor Monanin e glielo ribatté in tale tono, che Crocitto si fece in faccia come gli avessero strappato anche la lingua che aveva in bocca.

Da un pezzo ormai il signor Monanin doveva essersi scocciato di quell’apparolamento, di quella resistenza che gli facevano, non tanto, anzi per niente alla persona, alla persona del signor Monanin Guardiamarina, quanto al suo delfino che per tutta la sua vita, sino a quel momento, fu delfino delfino delfino: e loro, e con loro intendeva i Crocitto, anche se pure lui era loro, credevano davvero in un solo momento, in due parole, di cancellarglielo di mente e dagli occhi il delfino che ci fu sempre, per stamparci la fera che non ci fu mai?

I loro Crocitto quanto a crederci, ci credevano, come no, e sennò si mettevano a contrastare quel baronello o principino veneziano, quello che era, che non doveva essere affatto abituato a sentirsi, non contrastare, ma neanche contrariare e nemmeno forse a fare molta saliva per ridurre qualcuno ai suoi voleri, per avere insomma l’ultima parola in una discussione? Così, a quel punto, senza alzare la voce, senza alterarsi, e d’altra parte ed era tutto dire, nemmeno Capo Tarantino riusciva a farlo alterare, ebbe una mossettina scattosa dentro e questa gli trasparì solo nel modo come strinse le labbrette e schiacciò i mascellari:

«Marinaio» gli fece secco secco, a Crocitto. «Ripeti dietro a me quello che io dico, lettera per lettera, sillaba per sillaba: capito?»

E Crocitto capì e gli rispose solo:

«Sissignore, signor Monanin».

Così, là stesso, sui due piedi, accanto alle mine, coi marinai che andavano e venivano alle loro spalle, il signor Monanin si finse maestro di scuola per insegnargli a Crocitto a dire fera in lingua italiana, a dire cioè delfino:

«Di… e… elle… Del…».

«Di… e… elle… Del…» sillabava dietro a lui Crocitto come se gli pompassero il fiato.

Se lo sentiva che prima o poi anche il signor Monanin sarebbe arrivato a quella cerimonia: pure lui, poteva fallire? doveva attaccargli in mente con la saliva quella parola, delfino, nome di cosa astratta o per meglio dire, nome astratto di cosa reale. La prima mira di quei delfinari pareva quella di mettergli sulle labbra quel nome, come gli facessero un segno di croce per fargli abbracciare la loro fede: precisi ai cristiani che spruzzavano l’acqua in fronte ai saraceni, sottomessi davanti a loro col ginocchio piegato, precisi a quelli, che con una mano li battezzavano e con l’altra gli tenevano la spada puntata alla gola. Aveva davanti agli occhi suo padre, che recitava gl’ingloria al delfino sotto la minaccia del moschetto dell’Eccellenza fascista: e il qui presente signor Monanin, non per fare paragoni, non gli puntava contro anche lui, metaforicamente parlando, la sua spada e il suo moschetto, ovverossia grado di Guardiamarina e grado d’istruzione? Restava solo da vedere se pure per il signor Monanin, quello era falso scopo, se cioè tutto quell’appassionamento di delfinaro nascondeva l’improsatura per il delfino. Ma il signor Monanin non gli pareva tipo da moschetto né tipo tanto trucchista, che armava tutto quel teatro con quella mira, la mira di fare al tir’a bersaglio col delfino: per tante sfumature, se non pigliava abbaglio, il signor Monanin gli pareva tipo, invece, attaccato ai nomi delle cose, piuttosto che alle cose, all’apparenza, piuttosto che alla sostanza.

Quando glielo ebbe messo sulle labbra, a Crocitto, che storceva la bocca tanto ridicolo, che non si poteva guardarlo senza ridere, il signor Monanin passò a lui:

«Di… e… elle… Del…» prese allora a ripetere lui, cercando di non farsi trasparire il risolino che gli veniva, a vedersi scrutato da Crocitto.

Crocitto però, aveva quell’aria sopraccigliata, quell’incupimento di sguardo, di chi si mostra vinto ma non convinto. Le cose, per lui, o erano serie o niente: se non erano serie, le faceva serie lui. In vita sua, forse non era mai stato spiritoso, ora per giunta c’era quel pensiero fisso della zita che lo teneva giorno e notte impallato.

«Bravi, bravi» gli fece alla fine il signor Monanin come per premiarli dell’impresa.

Poi, il signor Monanin, si dovette presumere, senza saperlo, un poco a Cristo, a Cristo che diceva agli apostoli di andare in giro a predicare fra le genti il verbo divino: andate e moltiplicatevi. Con questo tono gli parlò a lui e a Crocitto:

«Dovete portarlo là, sullo Stretto di Messina, sto nome qua di delfino, farlo sapere a tutti, là, per quei mari vostri. Cosa è sta fera, cosa è sta fera? dite voi. Cancellate fera, segnate delfino, delfino, delfino. E se vi chiedono: cosa è sto delfino, cosa è sto delfino? voi parlate, fatevi sentire. Sto delfino, ditegli, sto delfino, per vostra norma, è il nome giusto ed è pure bello. Imparatelo, imparatelo e vedrete che chi lo porta, sto nome appropriatissimo, non ve le strappa lui le reti, non ve li sbrana lui i pesci. Questo succedeva con la fera, ditegli, perché ci suggestionava il nome selvaggio e sanguinario: una volta che era delfino e noi lo chiamavamo fera, era naturale che tutto quello che succedeva di peggio, glielo passavamo al suo nome, gli davamo la colpa a chi aveva la nomina di fera. Perché, viene dal nome la nomina, si sa. E voi chiamatelo delfino, delfino, delfino, e delfino sarà…».

Quel discorso dovevano andargli a fare ai pellisquadre, giusto quello. I siciliani, diceva, travagliavano di fantasia, i siciliani: lui, no, era realistico, lui. Parlava del nome del delfino come fosse un apriti sesamo, una paroletta magica, che se si aveva quello, il nome, si aveva certissimo il fatto: le cose stavano così, secondo lui e non invece esattamente al contrario. Parlava del nome del delfino, c’era poco da dire, come i Crociati parlavano del nome di Dio: partivano con quel nome inciso sulla punta della spada, Dio era con loro e allora potevano fallire i fatti gloriosi, i colpi di spada, i fendenti, i saraceni decollati, fatti a pezzi, convertiti alla fede nel nome affilato, tagliente di Dio?

Certo: delfino, delfino e ancora delfino. Sì, come no? se non era che per quello… E quello che voleva il signor Monanin era una promessa di marinaio, un sì che se n’andava sperso per mare. Ma Crocitto era una dannazione, non s’arrendeva, doveva credere forse che c’entrasse pure in questo Cettina, la zita, e così, per quanto quel nuovo, autoritario signor Monanin un poco lo sbalordisse, teneva il punto:

«Pure là, dice lei? Pure a casa nostra, pure borghesi, pure quando usciamo a mare coi nostri mestieri di reti o di traffinera? Pure là, lei dice che dobbiamo dirlo il suo delfino?».

Ora, che bisogno c’era? Non era un vero pazziscolo, quel Crocitto di Spadafora?

Il signor Monanin, intanto, gli aveva dato le spalle; lanciava occhiate verso prora, forse verso la cabina di timone, guardando che ora era sull’orologio d’oro che aveva al polso, poi guardava in mare, in direzione dei caccia che potevano essere a meno di un quarto di miglio dalla corvetta, e con la mano a parocchio per ripararsi dall’abbaglio che faceva la luce bianca, bianca d’un bianco come stillasse latte, cercava le feruzze che svolazzavano fra i due caccia, ora visibili, e ora nascoste. L’orecchio, però, l’aveva sempre a Crocitto, il signor Monanin:

«Quello là si chiama delfino, marinaio» gli ripeté, difatti, senza levare gli occhi dalle feruzze. «Quello là, l’incontri qui, l’incontri là, ricordalo, è sempre il delfino.»

Ormai, pareva che il signor Monanin gli replicasse solo per un principio d’autorità, per mantenere il prestigio. D’altra parte, si poteva sminuire dicendogli lui stesso: guarda che la mia parola non è legge che ti può obbligare a chiamare delfino la fera per tutta la vita, anche quando, finita la guerra, se ne usciamo, tu te ne torni a pescare sullo scill’e cariddi e io me ne torno a navigare dentro Venezia…?

«Va be’, delfino, signor Monanin» fece allora Crocitto, come un muccusello puntiglioso che si credeva di sottostare a un sopruso. «Delfino, va be’, io me lo ricordo, ma lei perché non glielo dice pure a lui, al suo delfino, di ricordarselo per primo lui che è delfino e non si deve comportare come fera?»

Ah, che bella testa per fare pidocchi, quel Crocitto pazziscolo. Persino al signor Monanin sembrò che gli venisse da ridere, ma gli si arricciò solo il naso, e poi come fra sé disse, senza pigliare nessun tono, né di comando né di preghiera: «Taci, taci».

Ma Crocitto era proprio disfiziato, se la pigliava proprio a cuore. Standogli vicino, gli dette una stretta alla mano senza fargliene accorgere al signor Monanin. Questo è il signor Monanin, gli aveva voluto dire a baccaglio, un Guardiamarina, ufficiale nostro. Siamo imbarcati con lui, nella stessa barca, ma lui è lavativo, se ne frega, da lui una malaparte non l’avremo mai, perciò, dico io, perché dispiacerlo? A che scopo? Che cambierebbe per noi, là, sullo scill’e cariddi se dal suo adorato delfino lo riducessimo alla nostra pessima fera? Eppoi, a quale scopo, a quale, gli parli di fera, a uno che fa la vita di pascià a Venezia, a uno che, basterebbe dire, aveva la gondoletta personale quando ancora era in fasce? Fàllo dire, fàllo sfogare: che ci guadagni a rompergli il filo? Fàgli dire tutta l’arcalamecca che vuole di questo sanluigigonzaga di delfino e non ci rompere i coglioni pure tu, oltreché lui…

Parlavano la stessa lingua e quel discorso, anche se muto, Crocitto lo dovette capire. Da quel momento, infatti, se ne stette all’intesa: ma si tacitò per quella stretta di mano o perché, forse per un puro caso, il signor Monanin lo toccò nel debole?

«Ma voi due, voi due» gli aveva fatto, pigliandoli per le braccia e come stringendosi a loro. «Lo sapete voi due, che i delfini portano…»

Qui però non avevano afferrato chiaramente quello che portano i delfini: se bon onore o bon’ore o semplicemente bene.

«Capite? I delfini portano fortuna, portano bene. Difatti, qualcosa di buono accade sempre a chi va per mare e s’incontra coi delfini.»

Meglio si sentivano: pure superstizioso era, il signor Monanin. Si guardarono negli occhi con Crocitto: quella era la prova massima, si dissero, che quei delfini del signor Monanin non si potevano assolutamente imparentare con le loro fere. Ma poteva mai parlare anche a nome di Crocitto? Per quel che lo riguardava, Crocitto non si sentiva più di sputarci sopra ai delfini. E difatti, covò un secondo o due, sforzandosi a cogitare, con la fronte strettastretta fra le rughe, e poi, facendogli tutta un’altra faccia, domandò al signor Monanin se quella comparsa di delfini poteva portargli, per fare un esempio, il bene della fine della guerra. Il signor Monanin allora, abbassando la voce, ma alzando contempo gli occhi per occhieggiare verso prora, gli aveva detto che più delfini si cominciavano a vedere in giro e più si faceva vicina la fine della guerra, dando quasi quasi ad intendere che se oggi, domani, finiva la guerra, quella, dovevano considerarla un poco anche opera dei delfini. E rigiratosi tutto, tutto di spalle a prora, e detto a loro di non guardare verso di lui per fare credere che gli stava dando delle istruzioni, gli spiegò meglio, a senso suo, quella credenza intorno ai delfini che portano fortuna e bene. Quella, innanzitutto, non dovevano pigliarla per una delle solite credenze di marinai, di quelle cioè che lui diceva prima, non dovevano, perché quella credenza non soltanto aveva un fondamento di vero, ma era una verità di fatto, ragionata e visibile. Perché, ragionata? Ma perché lui, il delfino, è nemico mortale della guerra, anzi per meglio dire, è la guerra sua mortale nemica. Lui, per sua natura, nemmeno la concepisce una cosa tanto terribile, tanto sporca e tanto infame, una cosa che gli mette in corpo un grande terrore e gli riempie il mare di cadaveri e di rottami di navi, di sangue e di nafta in fiamme. Lui è un tale bambinello, così pacifico, così dolce e timido di carattere, che non appena fiuta la guerra, scappa e si va a nascondere. E perché visibile? Ma perché poi ricompare, il bambinello pacifico, dolce e timido, ricompare ed eccolo lì, lo vedevano. E se ricompare, questo non è un buon segno? non è segno di fortuna e pace? Se il delfino ricompare, significa che la sua mortale nemica ha i giorni contati e che tornò il tempo suo, significa pace, in una parola, significa che finì il tempo di morire e che ricominciò il tempo di vivere.

«Eh, sì» fece a questo punto il signor Monanin come se soprapensiero, si sbagliasse con le parole. «Finì il tempo di vincere o di morire, arrivò il tempo di perdere o di vivere…»

«Ma quando potrebbe essere?» gli domandò subito subito Crocitto, riferendosi naturalmente alla fine della guerra.

Anche Crocitto parlava a bassa voce: in quel momento, tutti e tre, strettistretti, avevano l’aria di complottare veramente per fare finire la guerra.

«Intanto» rispose il signor Monanin, «da un momento all’altro potremmo sentire dal Bollettino di guerra che gli Alleati hanno occupato Messina, e allora, con l’occupazione della vostra famosa città fantasma, che con le bombe non cadeva mai e invece cadde pure lei, tutta la Sicilia sarà in mano alleata. Poi, con lo sbarco in Calabria, la fine della guerra dovrebbe essere questione di giorni…»

Il signor Monanin non era certo un indovinaventure, ma quello a Crocitto bastava, per lui la guerra, quando finiva in Sicilia, finiva in tutto il mondo:

«Ah, sì?» fece tutto infervorato. «A lei, questo gli dissero i delfini? Ora che vedemmo i delfini, lei dice che ci potrebbe succedere qualche grande fortuna? Ah, sì? Allora, eh Cambrìa, ci dovremmo premiare che incontrammo sti delfini? Allora, come dice il signor Monanin, è sul serio una cosa reale, questo tale delfino? Quella nostra lordona, eh, Cambrìa? bisogna proprio concludere che venne fuori razza. Oh, pare che la innestarono di selvaggio. Non ne pigliò nemmeno un pelo di questo gentilissimo delfino. Ma guarda, guarda…» andò ancora meravigliandosi. «Il delfino, il delfino, chi l’avrebbe mai detto, eh, Cambrìa? È tutto la fera, però invece di portare disgrazia come la porta quella misdea, porta fortuna, fortunella. Una differenza di niente, eh, Cambrìa?»

Crocitto se lo calò tutto, il delfino portafortuna, e poi restò a bocca aperta come ne volesse ancora. Il signor Monanin, senza saperlo, l’aveva toccato proprio nel debole, nel lato della zita, e per quel lato, se lo era conquistato ai delfini, senza doverlo forzare, senza sudarci. Ora che glieli aveva presentati come folletti di casa, capaci, tanto per cominciare, di fare cadere Messina e fare finire la guerra in Sicilia, che per lui era come dire a Spadafora, Crocitto ci giurava sui delfini, ci metteva la mano sul fuoco.

Di questo, ’Ndrja Cambrìa non si faceva né gabbo né meraviglia, dato il tipo, dato che quel pazziscolo non faceva che spasimare per quella sua zita, dilaniandosi il petto a sospirare ore e momenti sempre con quel pensiero, quell’incotturiamento di mente per lei lontana, esposta a rischi e pericoli di guerra, dato il tipo anzi, dato che il tipo era questo e andando avanti quello che era, restava, semmai peggio poteva farsi, restava, perché non cambiava di sicuro, allora non si faceva né gabbo né meraviglia nemmeno se dopo il puro e semplice infedelamento, lo vedeva gettarsi faccia a terra, a sospirare la grazia da quel suo nuovo santino, nuovo perlomeno al nome delfino, ben sapendo che, fera o delfino, quello è santo di marmo e non suda.

Il signor Monanin, ora che quella fera l’aveva cancellata dalla lingua e dal mare, ora che era sicuro che i due marinai, al posto di quella, avevano messo, in lingua e in mare, il delfino, a comodo e piacere suo, aveva preso a lustrarglielo, facendoglielo splendere in maniera tale davanti agli occhi, che prima essi non riuscivano a distinguerlo, e poi non riuscirono nemmeno a poggiarvi sopra gli occhi, non lo videro più del tutto. Il signor Monanin gli fece sprizzare attorno alla testa un’aureola di parole così belle, dolci e commoventi, che ne restarono abbagliati. Glielo portò per favola e alla fine neanche coi più grandi sforzi d’immaginazione, neanche lontanamente ce la fecero a imparentare più quel suo delfino alla loro fera.

Glielo portò per favola, a senso loro: a senso suo, invece, gli contava un fatto successo in cui si poteva vedere il delfino all’opera, per fare, questa era la morale della favola, un indiretto e involontario confronto fra l’opera di delfino, sulla quale lui testimoniava per sentito dire, e quella di fera, sulla quale testimoniavano loro col visto degli occhi.

Lì, su di un piede, gliene contò due di questi supposti fatti successi, i primi due che gli venivano a mente, disse, senza nemmeno sceglierli fra i tanti e tanti, tanti, a sentire lui, che a contarli tutti, sembrava che ci sarebbe voluto un giorno d’estate. Due a caso, ma per caso, uno gli venne a riso e uno a pianto.

Il primo, era quello in cui un uomo greco, che si chiamava all’incirca come l’airone, e che si guadagnava il pane girando e poetando con accompagnamento di chitarra, veniva abbrancato da certi pirati e portato sulla loro nave in mezzo a tanti altri. Doveva trattarsi per forza d’uno sbaglio: perché, dei pirati che se ne facevano di un poeta? E difatti, quando si rendevano conto che quello non era né femmina per godimento né uomo per lavoro, bensì poeta, un essere cioè che non era né pesce né carne, un essere che non valeva il pane che gli avrebbero dovuto dare per sfamarlo, decidevano di liberarsi di quella bocca inutile, gettandolo in mare e così, se non altro, sarebbe servito a sfamare i pescicani.

Però, sebbene pirati, gli concessero, sebbene poeta, di esprimere un ultimo desiderio, e il greco disse che gli sarebbe piaciuto, prima di morire, pizzicare un’ultima volta le corde della sua chitarra: concesso.

Qui entravano in scena i delfini. Il poeta, che stava suonandosi la chitarra a morto, s’accorgeva che il suono della chitarra richiamava intorno alla nave delfini su delfini. In pochissimo tempo, col loro ondeggiare danzoso sull’onda della musica, e con ruscellio di lagrime che la musica gli faceva sgorgare dagli occhi, ingrossarono il mare a vista d’occhio e dalle acque agitate si sollevarono dei cavalloni contro la nave. A bordo, fra pirati e prigionieri, si fece una certa confusione: e fu allora che il poeta si tirò il paro e il disparo, e fra una morte certa per scimitarra e una incerta morte per acqua, chiuse gli occhi e saltò a mare. Non bevette nemmeno un sorso, non scese nemmeno sott’acqua, aprì gli occhi e si trovò a cavallo di un delfino, con la chitarra in mano. I delfini gli stavano intorno fittifitti e lo alliffavano con gli sguardi, sconchigliandosi con le code. Avevano ancora gli occhi gonfi dal piangere che gli aveva provocato con quella chitarrata a morto: in vita sua, non ricordava d’avere mai visto nessuno, nessun uomo naturalmente, ridotto a un tale stato dalla musica. Ripigliò allora a pizzicare le corde, suonando come mai forse, nemmeno davanti a re e regine, aveva suonato: e mentre lui suonava, in un mare di sospiri, un poco l’uno, un poco l’altro, come fosse un privilegio, i delfini, con la lagrima all’occhio, sazi e felici, lo riportarono a terra come in trono, e là lo collocarono sulla riva, facendoselo scivolare dolcemente di schiena in schiena come sopra un tappeto morbido e caldo, rigonfio di singulti.

Il chitarrista greco poi, di gran premura, poesiava il gran fatto successogli e andava decantando il delfino per mari e per monti della Grecia, buscandosi nel contempo anche un poco di fammiridere, perché dopo naturalmente passava col piattino.

Il secondo fatto successo era quello in cui un guaglioncello, cioè a dire un muccusello d’una settina d’anni, figlio di un pescatore di Baia, vicino a Napoli, com’era, come non era, veniva a fare comunella con un delfino. Diventarono così amici, che mattina per mattina il delfino aspettava lì davanti, rivariva, il guaglioncello che usciva di casa, per andare a scuola, dall’altra parte della baia. Per non fargli fare tutto quel cammino via terra, se lo faceva venire di sopra a cavalluccio, le mani strette alla pinna dorsale, la cartella fra le gambe, bello comodo, e più trasvolando sull’onde che nuotandoci dentro per non annacquarlo, lo portava a scuola presto e divertito. Eppoi, quando suonava la campanella, il delfino era ancora lì, puntuale, mezzo all’asciutto sulla sponda, come un vaporetto: si ripigliava a bordo il guaglioncello e lo sbarcava davanti a casa.

Per due anni, il delfino lo portò e riportò da un capo all’altro della baia, estate come autunno, primavera come inverno, bontempo o malotempo. Anche le domeniche, anche i giorni di festa, il delfino era lì sulla sponda, che lo aspettava: perché, per quanto geniuzzo, quello non poteva certo saperlo, quando era scuola e quando festa. Ed era lì, che lo aspettava, anche nelle burrascate di mare e nei temporali di terra, quando le chiumme non varavano e il guaglioncello non andava a scuola. Allora, da dietro i vetri della finestra, il guaglioncello spiava a mare, sicuro di vedere il suo fedele delfino che compariva e scompariva fra i marosi: e se erano giorni nei quali pioveva come se si fossero aperte le cateratte del cielo, e cielo e mare erano un nero miscuglio, e non si vedeva a un palmo dalla riva, il guaglioncello sapeva che il delfino era là, in quel subisso di schiume e di pece, che aspettava come sempre di vederlo spuntare sulla marina.

Successe però che il guaglioncello un certo giorno si ammalò e in un vedere e svedère, dalla sera alla mattina, entrò in delirio: alle prime luci del nuovo giorno, domandò la cartella, fece per scendere dal letto, come si credesse d’andare a scuola, e in quello, morì. Quasi nello stesso attimo, come sentisse l’ultimo respiro che fuggiva di bocca al suo compagnello, rivariva il delfino aveva pigliato a lamentarsi da spezzare il cuore: il guaglioncello era ancora caldo e il delfino, col suo dolore, pareva gettato come un cane che gli rantolava dietro la porta.

Al guaglioncello gli fecero l’accompagnamento, lo seppellirono, le femmine se n’andarono alle case, le chiumme armarono e vararono, tutto tornò fatalmente come prima. Solo il delfino si lamentava sempre maremare, straziante e inconsolabile. Per giunta, col passare dei giorni, cosa assai più miseranda, si fece palese che il dolore del delfino pigliava il verso dell’illusione. Continuava, difatti, a venire al vecchio appuntamento mattutino col guaglioncello: veniva, s’affacciava nel primo mare, fissava la casa con l’occhio velato e si lamentava, rantolando, un dolidoli che straziava, continuo, cupocupo. Aspettava sinché non passava l’ora di scuola, poi se ne andava per ritornare l’indomani mattina. Si comportava proprio come se nello stesso momento, con un cuore lo sapesse morto e con un altro vivo.

Però, con quel consumo goccia a goccia, quel dolidoli che lo martoriava, di giorno in giorno più lancinante, dopo una settimana il delfino se ne morì di crepacuore, preciso a tanti fedeli cristiani. Lo trovarono lì davanti, mezzo arenato, col collo allungato sulle pietrebambine e le manuncule alzate, come si aggrappasse alla sponda per non farsi trascinare via dal risucchio. Pareva che fosse venuto espressamente a morire là, sul luogo dell’appuntamento col suo compagnello: perché doveva trovarlo ancora lì, quando ricompariva, come riscompariva ancora con la cartella di scuola sottobraccio.

In quel momento un marinaio, passando di corsa dietro a loro, aveva gridato basso basso, come a bocca chiusa:

«I delfini… I delfini… Ritornano, ritornano…».

E altri marinai, in grande eccitamento, si gridarono dall’uno all’altro:

«Volano, volano».

Le fere, a furia di lottarsi per quelle restatine della cucina di bordo, e a furia poi di divertirsi a lottarsi, erano state distanziate dalla corvetta e raggiunte dai due caccia, che seguivano la corvetta: per alcuni minuti, le fere, gli avevano folleggiato intorno, ora all’uno, ora all’altro e poi, a una velocità assai più alta di quella delle navi, si erano lasciate nuovamente dietro i due caccia, per ritornare alla corvetta.

Sventagliate su una sola fila, facevano lunghi salti e tra l’uno e l’altro, pareva che nemmeno s’infilassero nelle onde. Dietro, in un punto lontano oltre la Sardegna, il cielo si alzava in un’altissima curva di fiamme: le fere sembravano fare fuggifuggi, lontano da quei bagliori che le inseguivano col loro notturno annuncio.

A tribordo, tutte insieme, tutte uguali, tutte allo stesso tempo, tutte alla stessa altezza, si rimisero al passo della corvetta, si rimisero cioè di scena in vista all’equipaggio, si rimisero e issofatto pigliarono a buffoneggiare, avvitandosi per aria e facendo: iiih iiih iiih, ogni volta che si rilanciavano in alto, all’altezza della coperta, sino a toccare col becco le gambe dei marinai, come cani festosi coi padroni.

Il signor Monanin se ne mostrò non solo rallegrato, ma anche, e non poco, lusingato, anzi pareva proprio che se ne premiasse come fosse anche un po’ merito suo se quelle ricchezze di casa tornavano a nuovoliare alle fiancate della corvetta. Eppoi, i suoi amatibeni tornavano giusti giusti e vivi vivi, quando lui finiva di commemorare quel veramente delicato di cuore, quell’amico da portare ad esempio, amico del guaglioncello di Baia, tornavano giusti giusti come per risollevargli lo spirito da quella pena: perché, bastava sentirlo, il signor Monanin, per persuadersi che lui, per il delfino di Baia soffriva quasi quelle stesse pene che l’animale soffrì per il compagnello morto sino al punto di farsi schiattare il cuore. C’era da riderci forse? A quel punto, a parte lo strabilio che un tale fenomeno gli faceva o non gli faceva, a ’Ndrja Cambrìa, della passione, che era passione vera, genuina e senza scopo, non si discuteva, del signor Monanin, di uno cioè che altroché appassionato, passionale, altroché altroché, gli succedeva di pensarla allo stesso modo e quasi con le stesse parole di come la pensava per quel nuovo delfinaro, quel Crocitto che se si gettava a maganzese, lo scopo, uno scopo, lui l’aveva, e il suo scopo, la sua mira, l’aveva a Spadafora in Sicilia. Non posso e non potrò mai essere d’accordo col signor Monanin, però non mi sento di farmene né gabbo né meraviglia, chiunque ci può passare, con delfino o con fera, con la delfìfera. Più o meno così la pensava, più o meno come dicevano le parole che trovava per dirlo, quelle e quest’altre qui. Affari suoi, sentimento suo. Va a sapere come stanno le cose nella città di Venezia… Sì, c’era quella pretesa di mettergli in verso di lingua il nome del delfino, ma quello era un proforma, non levava né aggiungeva niente né a loro né alla fera: che gli costava ripetere delfino con la mossa di labbra che gli pareva a lui? Capriccio e nonsenseria di delfinaro e signorino: fra l’altro, il signor Monanin non aveva, con questo, un secondo fine, non mirava come l’Eccellenza fascista a uno scopo preciso, quello cioè, di pigliare di mira il suo stesso delfino.

Stava ad ammirarsi i delfini, i suoi delfini così suoi, suoi di lui solo, che nemmeno se li avesse inventati lui, alla lettera, alla lettera e allo spirito di quel nome che s’inventò, stava ad ammirarsi i delfini che l’uno dietro l’altro, a tribordo, con uno svirgolamento continuo, ininterrotto, come fossero l’uno ammillato, beccoculobecco, all’altro, tutti quanti erano piroettavano dal mare alla murata e lassòpra si vedevano, svedevano apparire, sparire di profilo, con quell’occhietto, come fosse sempre lo stesso che smirciava in coperta. Se li ammirava, in altre parole, come se tuttuno, guardandoli, si vantasse e se li vantasse per creature sue, esseri che s’inventò lui, di nome e di fatto, la prima volta e s’inventava sempre lui, ogni volta, ogni fatto dove questi esseri comparivano.

Così, quella volta, se li ammirava, quasi spudoratamente, veniva di dire, dando sempre più, a vederlo, quell’impressione come se i delfini fossero là per lui, come se li avesse richiamati indietro lui, col suo pensiero, con le parole che decantavano le loro belle gesta.

Si era girato poi verso di lui e Crocitto, la faccitta rosata di sole, gli occhi sfavillanti e come trovasse strano di non vedere nei loro occhi lo stesso sfavillio che c’era nei suoi e che gli veniva dal piacere di stare al mondo, in un mondo abbellito dalla presenza dei delfini, come se cioè ancora a quel punto trovasse strano questo in primis, trovasse strano di non vederli compiaciuti come lui, con lui di stare in un mondo dove il delfino si chiama delfino, delfino, delfino, con un tono, mezzo a mezzo, sciampagnino e rimbrottante, ma come se per lui fosse serio lo sciampagnino, e sciampagnino il rimbrottante, gli aveva fatto:

«E ora, e ora, ma che vi successe ora, per starvene così muti? Eh?».

Lo domandava come a proforma, con l’aria di saperlo che gli successe. ’Ndrja Cambrìa però lo guardava e si diceva che con un tipo tutto speciale come il signor, anzi il signorino Monanin, come si faceva a dire: fa questo, fa quello? Per esempio, si diceva, ha l’aria che lo sa perché ci facemmo muti, ma lo sa davvero, quello che è davvero il vero motivo per cui ci zittimmo io e Crocitto; per cui anzi mi zittii io? Crocitto, lo sapeva lui per quale motivo si zittì, se si zittì. Gli leggo in testa forse, in quella sua testa leggia per giunta, per parlare anche a nome suo e dire che si zittì per il mio stesso motivo. Eppoi, bisognava vedere per quanti minuti se ne stava a bocca chiusa quel figlio di buonamadre, prima di dire che s’azzittì e perché s’azzittì. In conclusione, se lui non se la sentiva di rispondere del motivo di Crocitto col suo stesso, come il suo stesso motivo, poteva mai sapere il signor Monanin che il motivo vero, per cui si zittì, non era quello che doveva quasi totalmente credere lui e cioè che s’ammutolirono, sia Cambrìa sia Crocitto perché dal suo punto di vista era unico il motivo, dopo che lui gli polverizzò la loro fera e gli sbandierò il suo delfino, ma era bensì che perlomeno per quanto lo riguardava, si zittì, non potendo parlare, non potendo cioè da marinaio parlare da paro a paro a un ufficiale?

Quel linguasciolta di Crocitto, col signor Monanin che allora allora giratosi verso di loro tutto indelfinato, li stava a guardare ora l’uno ora l’altro, come s’aspettasse una risposta dall’uno o dall’altro, perché li diceva a parole muti, cogli occhi però li faceva parlanti, a un certo punto non si tenne più e rivolgendosi a ’Ndrja Cambrìa come se il signor Monanin non esistesse nemmeno, commentariò:

«Favole sembrano, eh Cambrìa?».

Parlava come se il signor Monanin non esistesse nemmeno, parlava però come se ora, oramai esistessero pure per lui i delfini, i delfini che sembravano favole in bocca al signor Monanin: e parlando, parlava come per dargli atto al signor Monanin che giusto per quel motivo si erano ammutoliti.

«Favole, veramente favole, eh Cambrìa?» ripeté, tanto per non essere frainteso.

Eh, Cambrìa? Eh, Cambrìa? Ma chi lo capiva quel pazziscolo di Crocitto? Parlava spontaneo? Parlava a trucco? Se lo sapeva lui in che senso diceva: favole, sembrano. Il signor Monanin però, lui sapeva che lo diceva nel senso suo: rivolse infatti a Crocitto uno sguardo vanitoso, compiaciuto, uno sguardo che sembrava rivolto non tanto alla persona, quanto a quello che la persona gli rappresentava in quel momento, e cioè una vittoria personale, una piccola battaglia vinta nel nome del delfino, insomma un saraceno allora allora convertito. E ora che gli aveva dato tanta bella materia di riflessione, si girò e li lasciò soli, e si capì che appena appena giratosi, se n’era già scordato, si capì che difficilissimamente sarebbe tornato con loro su quell’argomento: occasioni come quella che lo aveva spinto a parlare dei delfini a quei due africanotti che i delfini li chiamavano fere, rarissimamente, per uno come lui, si ripetono due volte nella vita. Pure la regina, è vero, ebbe bisogno della sua vicina, ma ebbe, una volta, una volta sola: una volta sola passa per degnazione, due potrebbe sembrare privazione.

Li lasciò e se ne andò a tribordo, ma sempre lì vicino, a poppavia, quasi alla loro altezza, ad ammirarsi i suoi delfini e a giocarci. Videro infatti che cercava nelle tasche e si metteva a strappare i foglietti di un quadernetto, li appallottolava e li gettava alla feruzza più a poppavia, una piritolla che forse doveva ancora impennare, col suo biancore di sotto ancora così nuovo lattoso, perlaceo mandorlato allora allora sgusciato, che però lei da sola faceva più scena di tutte le altre, perché l’occhio non vedeva che lei che saltava lì davanti a lui, e contorcendosi tutta, faceva delle grandi piroette, per afferrare al volo quelle pallottole di carta. Fanciullissimo, il signor Monanin non pareva più lui tanto mostrava di divertirsi, e c’era un momento, quando, alzato sulle punte dei piedi, si sporgeva sulle corde della murata, allungando il braccio per farle cadere sul becco la pallottola di carta, che dava proprio l’impressione che se poteva la carezzava, baciava, abbracciava, quella cocottella.

Che pena, che pena… Come v’ammutoliste, come… Lo guardava e ci rifletteva, perlappunto, lo guardava, risentiva quella sua frase e pensava ancora una volta quant’erano lontani da un punto d’incontro, lontani come facessero rotte completamente opposte nella vita. Si erano ammutoliti, era vero, ma per lui, non certo per il delfino. Era sbalorditivo come ci credeva in quelle favole, come gli riusciva naturale, di natura: solo se fosse stato lui in persona, quel greco preso dai pirati, e come minimo, madre o padre di quel guaglioncello di Baia, avrebbe potuto fidarsene altrettanto ciecamente di come effettivamente se ne fidava.

Certo, aveva la sua bella istruzione, il signor Monanin: forse gli veniva dall’istruzione tutta quella capacità di passare per fatti successi, e come successi a lui personalmente, favole come quelle, che nemmeno ai muccuselli si sarebbero potute raccontare.

Il signor Monanin, un uomo istruito, che sapeva il latino…Aveva cominciato a guardarlo anche sotto quel nuovo profilo, assai più che sotto quello di Guardiamarina; e intanto che osservava quella faccitta, con tutti i lineamenti in tondo, minuti, appiattiti, come quelli di una moneta d’argento smangiata dall’uso, si domandava: è potente o è debole un uomo istruito come il signor Monanin? e se è potente, l’istruzione sarebbe allora questo potere di campare e andare avanti con favole come queste sul delfino? e se è debole, l’istruzione sarebbe allora questa debolezza di potere? perché, insomma, che potere può dare l’istruzione, se è tutto il contrario della vita? potere di uomini morti, tuttalpiù: un potere debole, una debolezza potente. Il signor Monanin, in altre parole, gli sembrava un Guardiamarina anche come uomo istruito, ma con questo, non voleva dire tanto che il suo grado d’istruzione era pari al suo grado d’ufficiale, quanto che sia da uomo istruito sia da Guardiamarina si comportava allo stesso, stessissimo modo.

Per capirlo, per fare il confronto con un altro uomo istruito, ’Ndrja Cambrìa aveva la sua bella pietra di paragone in mente: aveva il professore che cercava le uova d’anguilla; e anche se la sua persuasione era fatta solo di impressioni lontane, di quelle impressioni di muccuso prima, e d’uomo ignorante poi, che si appoggiano su niente e su tutto, ricordandosi di quel folletto di professore, sentiva lo stesso l’impulso di proclamarlo forte, di bandiarlo in faccia a tutti i signor Monanin del mondo, che quello era vero uomo istruito, professore di uomini istruiti; e ricordandosi di quello, nel paragone col signor Monanin, doveva per forza concludere che se c’era difetto, questo non poteva mai essere nell’istruzione, bensì nell’uomo istruito.

Il casobello delfinofera col signor Monanin, se casobello fu, di fatto finì là. Ebbe un proseguimento, un’aggiunta, almeno per lui, ma quella, lui non s’ardiva a dire che fu un’aggiunta al fatto.

Là, a tribordo, le fere come fosse la prima volta, le malanova, salivano e scendevano, spuntando col becco e con le manuncule come per gettare un’occhiata in coperta, aspettandosi forse di vedere il cuciniere che usciva con un’altra marmitta di spazzatura: su e giù, giù e su, simili a solfarelli con la miccia continuamente accesa al culo, in alto in alto si spampanavano tutte, smorfiando in faccia ai cristiani. Di cristiani affacciati però, non c’era rimasto che il signor Monanin e qualche marinaio che si fermava, di passaggio, vicino a lui, a dare un’occhiata. Il signor Monanin, al suo delfino, non gli gettava più pallottole di carta, ma quella che prima era solo un’impressione, ora veramente, quando quello gli sorgeva davanti, si sporgeva col busto e allungava il braccio tentando di fargli una carezza.

Là, tutto a un tratto, avevano visto Capo Tarantino che veniva a portargli la macchina fotografica per fotografare i delfini.

Il signor Monanin, lo sapevano tutti, aveva quella passione, e quelli delle fotografie erano gli unici momenti in cui gli occhi che aveva sempre come velati, da insonnambulato, gli si accendessero di brillii, come se dentro gli ritornassero gli spiriti che pareva avere sempre persi, come rinvenisse alla vita. Ed era per questo forse che il Comandante, che largheggiava in tutto con lui, gli passava pure quel capriccio, ma tante volte il signor Monanin abusava della sua condiscendenza e così tante volte, specie in navigazione, succedeva che il Comandante giocoforza gli sequestrava la macchina fotografica.

Quella volta, si vedeva, Capo Tarantino capacissimo di avergli parlato lui al Comandante per la macchina fotografica: perché, c’era da dire, quel grezzone di Capo Tarantino, che a bordo aveva l’agire di un ras, mentre gli faceva, spesso e volentieri, lo sfottò, e oltre allo sfottò, qualche volta lo sfotteva di fatto a levapelo, altre volte, come quella, se ne usciva stranamente a fargli da balio asciutto. Il signor Monanin però, non si poteva dire che questi pensieri, queste attenzioni li mettesse mentalmente in un piatto della bilancia per equilibrare l’altro, pieno, pesante degli sfottò e delle sfottiture, che Capo Tarantino, quanto più il signor Monanin gli mostrava disprezzo, mostrando di ignorarlo, tanto più continuava a fargli, e se uno ci faceva caso, a questa stranezza di rapporto che c’era fra i due, pareva proprio che si fossero scambiati di grado. Proprio no, non sembrava che dopo quelle gentilezze, ogni volta vero e proprio strabilio a vedersi, il signor Monanin, tenendone conto, non si diceva che mostrasse per un momento di essergli grato o di calcolarlo di più, ma puramente e semplicemente questo di calcolarlo. Insomma, non si degnava, nemmeno per una volta, di dare un qualche segno che finalmente pigliava atto della presenza a bordo di un certo Capo Tarantino, o che pigliava atto perlomeno della sua esistenza. Veniva di dire che come non dava segno di sentire gli sfottò, o meno che meno di risentirne, così dava a vedere, non di non gradire, ma addirittura di ignorare quei percosìdire riguardi che quel caporais gli usava, quando glieli usava, ignorando i suoi riguardi, e contempo stesso lui, lui in persona, nell’atto, nell’attimo preciso che glieli usava, come quello in cui gli riportava la macchina fotografica facendo in modo che non se ne scandaliasse, nel caso davvero casuale che girandosi, gli occhi al signor Monanin gli andassero, cosa che mai, a posarsi sopra di lui.

Il signor Monanin, continuando a giocare col delfino, aveva occhìato al sole, alla luce che restava: e vedendo che era giusto il momento in cui il sole al tramonto sembra mandare, come estremo addio, un ultimo grande sprazzo di luce, attimi di vero fulgore, e poi è tutto un precipitare della notte, finì di traccheggiarsi e per la passione che lo animava, anzi le passioni: la prima, era che fotografava e la seconda, che fotografava i delfini, il suo soggetto preferito, fece vedere che fulmine di lestezza sapeva essere, se voleva.

Dalle mani di Capo Tarantino, senza nemmeno degnarlo di una parola strappò la macchina fotografica, la caricò col rollino che gli porse lo stesso Capo Tarantino, nelle sue funzioni di balio asciutto, la regolò sulla luce, si alzò la visiera del berretto e mise l’occhio al mirino.

Le fere erano ancora tutte là, zampillanti alla murata, e non accennavano minimamente ad allontanarsi: sembrava che gli avrebbe annottato là, a fare da candelotti a tribordo della corvetta. Il signor Monanin però, si dedicò a quella sola fera con cui aveva giocato gettandole pallottole di carta: scattò tutto il rollino su di quella, trascurando le altre, e quando cominciò a scattare, sembrò scordarsi di tutto e di tutti, sembrò che per lui non esistesse nulla e nessuno, fuorché quella fera che gli saltava davanti in posa.

Non levò più l’occhio dal mirino. Quando la fera si rilanciava in alto, lui s’abbassava sulle gambe e poi, quasi accompagnasse la fera nel volo, si sollevava all’apparire del becco, cosicché, data anche la bassa statura, si veniva a trovare giusto all’altezza dell’animale sospeso per aria, con la coda rovesciata sulla schiena: gli scattava allora la fotografia come se mirasse specialmente a inquadrargli l’espressione beccuta, la risata, la smorfia. Mirava e scattava, mirava e scattava, Capo Tarantino lo guardava imbambolato; lui, Crocitto e altri marinai si erano avvicinati per vedere: ed era come se tutti trattenessero il fiato, perché si sentiva il clic che faceva lo scatto quando vi spingeva sopra il dito.

Doveva provarci un gran gusto: era accanito, rabbioso, si vedeva benissimo come stringeva i denti sotto la pelle stirata della guancia, sottile, trasparente, come una seta che i denti sforzavano e rischiavano di strappare. Pareva spiritato. La macchina fotografica, in mano a lui, non sembrava più una scatoletta innocente, ma un meccanismo micidioso, la cassa di caricamento e sparo di un moschetto. Con tutto quello spasimo e quel calcolo che ci metteva, era come se in un colpo solo mirasse a fotografare e contempo ammazzare la fera, quasi fosse persuaso che solo con la morte dell’animale, la fotografia poteva riuscirgli perfetta e diventare per lui un ricordo unico, vivo e parlante, un ricordo strettostretto, fra la fera e lui. Era come dire, che non potendosi portare via di peso la fera, ma solo la sua fotografia, questa gli avrebbe dato una soddisfazione ancora più grande, se guardandola, poteva pensare che era tutto quello che restava dell’animale, sia da vivo che da morto, come se, per dire, la pellicola fotografica fosse la stessa pelle dell’animale che lui scorciava e portava via per trofeo.

Ma a quel punto, non era più la vista pura e semplice del signor Monanin a ispirargli quei pensieri: perché, doveva dire, dal momento in cui mise l’occhio al mirino e mirò e scattò, quel figurino di Guardiamarina era andato alterandosi e imbastardendosi nel suo sguardo. E infatti, come se il ricordo gli rigurgitasse fuori dagli occhi, ribellato dalla vista identica o quasi, del Guardiamarina che mirava e scattava, a un certo momento, fissando quel figurino, aveva istintivamente cominciato a combaciargli, sopra e intorno, la figura grezzona e ventruta, pelosa e affumicata, dell’Eccellenza fascista nell’atto medesimo, simillimo all’atto del fotografare, di scaricare sulla fera imbragata sull’ontro, più morta che viva, tutto il caricatore del suo moschetto.

In quella falsa luce di tramonto, era stato come stravedesse il signor Monanin, che col suo personalino si ammassicciava nello sguardo, s’allargava, s’imbozzava, pigliando sempre più la sagoma di quella specie di Raicevic con la voce gaglioffa di gallodindia. E gli era parso, perlappunto, come se il signor Monanin non poggiasse l’occhio al mirino di una macchina fotografica, ma a quello di un moschetto, la cui canna brunita si profilava lungo il braccio dell’Eccellenza, puntata sul loro delfino.

Era rimasto a bocca aperta, sbalordito lui stesso. L’idea di personificarsi il signor Monanin con l’Eccellenza fascista non lo aveva nemmeno sfiorato. Non l’avrebbe mai mischiato, in coscienza, questo piumino da cipria con quello scimpanzé, questo bebè cerimonioso con quel fascistazzo di modi grezzoni, dispotico e altezzoso, questa personella perbene, questo signorino che infavolava il delfino e per lui se n’andava tutto in poesia, e quel maganzese, che al delfino gli andava nell’eccetera, intrombandolo a moschettate, non appena quello girava gli occhi.

Era come se Eccellenza e Guardiamarina fossero stati, sino a quel momento, precisi a due navi, che sopra un mare, che era lui stesso, la sua mente, s’aggiravano nella nebbia senza mai vedersi, e a occhio e croce, a giudicare da come manovravano, viste percosìdire dal di fuori, si sarebbe detto, che per un verso si sfuggivano e per un altro si cercavano: sinché, come per caso, tutte e due nello stesso tempo, le navi non uscivano in una zona di mare dove c’era buona visibilità, e allora fatalmente s’incrociavano, e mentre incrociandosi facevano vedere di essere due tipi differentissimi di navi, differenti quanto una nave da guerra da una nave passeggeri, si restava sbalorditi nello scoprire che appartenevano tutte e due allo stesso armatore, dato che battevano tutte e due la stessa bandiera, la bandiera col delfino saltante in campo blummaré.

Ma si diceva, nel momento in cui il signor Monanin si era messo a scattare fotografie con un tale accanimento, che a quel delfino, invece di fotografarlo, pareva gli sparasse addosso tutta la sua ammirazione, i suoi occhi, si diceva, a causa forse di quell’ultimo rifulgere latteo e abbagliante del giorno sotto il cielo ormai lunato, invece di vedere, dovevano avere stravisto. Oppure doveva essere stata una svista dell’occhio della mente, un accavallamento di pensiero su sguardo. Si sforzava d’andare alle origini, perché, a prima vista, non gli pareva giusto apparigliare il Guardiamarina all’Eccellenza, gli pareva anzi quasi una malazione verso il signor Monanin.

Dopo, col sole che sprofondava in mare, c’era stato l’ammaina-bandiera. Questa era un’occasione in cui, volenti o nolenti, il signor Monanin e Capo Tarantino facevano coppia, perché il Guardiamarina la leggeva lui, quale ufficiale più giovane a bordo, la preghiera del marinaio, e il Nostromo, naturalmente, col suo fischietto faceva alla bandiera il saluto al fischio.

Al signor Monanin, tutto preso da delfini e fotografie, l’ammaina-bandiera doveva essere caduto di mente, ma Capo Tarantino, che di solito gli dava il dolce e l’amaro, quel giorno, si vedeva, aveva deciso di dargli tutto dolce e niente amaro. Così, senza dirgli niente, era andato ed era tornato col fischietto d’argento al collo e la fascia azzurra per il signor Monanin. La gente libera in quel momento, col Comandante e gli altri ufficiali, vennero a schierarsi a ferro di cavallo sotto il pennone di poppa, con grande giubilo delle feruzze, illuse forse che altro pubblico venisse ad ammirarle e a fargli regalie d’immondezza.

Nessuno invece andò a guardarle in quel momento, ma mentre il signor Monanin leggeva la preghiera e c’era assoluto silenzio, si sentivano gli iiih… iiih… che sventavano in coperta a ogni loro affacciata come per attirare l’attenzione della gente schierata; e poi, quando Capo Tarantino fischiò il saluto alla bandiera che calava dal pennone, le feruzze allora s’impazzirono in maniera tale, che parecchi fra gli uomini schierati, istintivamente girarono un occhio a guardarle.

Capo Tarantino, per come fischiava, era fatto apposta per rendere frenetiche le feruzze; fischiava, giostrandosi sopra, sotto, con medio, anulare, pollice, sul fiato che soffiava nel fischietto e trillando con una dolcezza così sconvolgentemente serotina, che commuoveva ed esaltava, e questo pareva impossibile, faceva quasi rabbia che venisse da quel grande disonorato, che non pareva fatto nemmeno di carne e d’ossa e aveva un solo piccolo debole, che era il signor Monanin, perché il fascismo, piuttosto che il suo debole, pareva il suo forte.

Le feruzze, a quei trilli, le pigliò come una frenesia, si rilanciarono più in alto ancora e pareva che mirassero a gettarsi in coperta. Finita la cerimonia, ci furono delle risate e dei commentarii divertiti, e poi tutti si spostarono a tribordo come per vederle bene in faccia, quelle sprudenti.

Tutti, eccettuati il signor Monanin e Capo Tarantino: quello, era chiaro, s’attardava intenzionalmente per non andare con gli altri, e questo s’attardava, da parte sua, per andare col Guardiamarina. Il signor Monanin armeggiava con la macchina fotografica che gli era ricomparsa nelle mani e Capo Tarantino ripiegava benbene la bandiera e se la metteva sottobraccio. Poi, a passettini, fermandosi di continuo, come andasse maniando con la macchina fotografica, anche se non si vedeva più, il signor Monanin andò allontanandosi a babordo, fianco a fianco a Capo Tarantino: questo qui pareva che gli parlasse, chinandoglisi di sopra con la sua mole, così stretto, che il signor Monanin pareva, tutto tutto quant’era, una gamba di lui.

Il signor Monanin non si voltò più, né verso lui e Crocitto, né verso i suoi spasimati delfini: ma quelli, li aveva ormai nella sua macchina fotografica.

Aveva annottato in un girare d’occhi, l’oscurità abbordò la corvetta e le fere ci sparirono dentro.

Ai vari posti si rifacevano i turni di guardia per la notte: in coperta i marinai andavano e venivano come ombre e ognuno sembrava solo coi propri pensieri, che forse erano ancora gli stessi tristi pensieri di prima che comparisse quel branchicello di feruzze, se non più tristi ancora, dopo quel momentaneo svagamento.

Uno dei marinai che montavano alle catapulte, mentre lui ne smontava, era giusto Crocitto che ancora gli dava discorso e lo tratteneva in coperta:

«Eh, Cambrìa» gli faceva. «Può essere, no? che portano fortuna, sti delfini…»

Illudimi, pareva dicesse. Credeva forse che se s’illudevano in due, l’illusione diventava realtà.

«Può essere. Come no? Tutto può essere» gli rispose a smacco. «A voi, a Spadafora, non vi portarono sempre fortuna, le fere? E figurati quanta ce ne portarono a noi, a Cariddi…»

«Le fere? Che c’entrano le fere?» fece tutto innocente. «Non lo sentisti che questi sono delfini e che sono tutto un altro mangiare dalle fere?»

«Oh, Crocitto. Cominciamo noi due, ora, con delfino e con fera? Ti dovrei convincere pure a te, ora, che la fera è fera? O mi pretendi pure tu che ti recito delfino, delfino, delfino in punta di lingua?»

«Ma queste fere, allora, non le vedesti bene, Cambrìa? Non le vedesti che non avevano il disopra bruno ma violetto, e il disotto non l’avevano bianco ma rossiccio? Non si somigliavano per niente alle nostre fere, st’animali qua…»

Gli dispiaceva di non poterlo vedere in faccia, perché avrebbe, proprio voluto guardarlo dentro gli occhi, per scoprire dove finiva la sua fessaggine e dove cominciava la sua scaltrezza. Gli disse:

«Va’, va’, Crocitto, vatti a fare il tuo turno di guardia. O ti mettesti in testa di farmi scendere il latte ai ginocchi, per caso? La questione, insomma, si ridusse tutta a una questione di colore per te? Di colore bruno è fera, di colore violetto è delfino? Oh, per raggiungere il tuo intento con la zita, non ci pensi due volte a fare carte false…».

«Ma allora, c’infasciò il signor Monanin? E ne sarebbe capace? Tu che pensi, Cambrìa?»

«Ma che ne so se c’infasciò o non c’infasciò. Lui, ci crede. E se ci vuoi credere pure tu, credici: chi te l’impedisce?»

«Eh, chi te l’impedisce, tu dici. Credici, credici pure tu, se ci vuoi credere, mi dici. A me mi pare che vai facendo mali pensieri sopra il sottoscritto, caro Cambrìa.»

«Ma che mali pensieri? Mali pensieri perché ti dico credici? E sennò che ti dico? Ti devo dire forse: oh gran pazziscolo di Spadafora, come ti puoi sentire onestamente di credere a questa nonsenseria del delfino che porta fortuna, se al delfino tu non ci credi, e credi invece alla fera? Eh, me lo sai dire come, gran pazziscolo? La questione principale è se uno crede al delfino oppure no. Chi ci crede, lo crede santo, cioè ci crede in tutto, e così crede pure che fa i miracoli. Noi però, ci crediamo? Ci possiamo mai credere, noi?»

«Sì, ragione hai, Cambrìa» fece Crocitto, che aveva sempre un pensiero, sempre quello in testa. «Ma il signor Monanin, il signor Monanin, sinceramente parlando, tu che pensi, c’infasciò con questa storia dei delfini che portano bene, portano fortuna, eccetera eccetera? Una nonsenseria, tu dici, eh? Per pura curiosità, te lo giuro, Cambrìa, per pura curiosità te lo domando di dirmi che ne pensi.»

Per pura curiosità, diceva, non per sporca, per pura, diceva:

«Ma come te lo devo dire, in che lingua? Il signor Monanin è un delfinaro, lui ci crede nel delfino, ci crede come in Dio padre onnipotente, e allora e per conseguenza, ci crede in tutto e per tutto. Ci crede che se ne muore di crepacuore per un guaglioncello, e capace che crede pure che veramente in origine era un angelo, come si sente dire maremare, e crede pure che l’Onnipotente, quando lo scafollò in mare dal cielo, non si comportò con senso di giustizia: e lui difatti non è che crede che lassòpra era una diavola e che qua è una fera, crede invece, a dispetto dell’Onnipotente, che era un angelo lassòpra e un angelo è qua, e st’angelo si chiama delfino. Ora, per concluderti: che meraviglia è se crede che il delfino porta bene, porta fortuna? Questo è il meno che crede del delfino…».

«Insomma, tu dici che non c’infasciò?» fece Crocitto che non pensava che a quello. «Insomma, non se l’inventò lui, secondo te, che portano fortuna?»

«No» gli rispose con la bava alla bocca, mentre si girava per andarsene sottocoperta e Crocitto cercava di trattenerlo ancora per un braccio. «No, secondo me, non c’infasciò, non se l’inventò lui.»

Gli rispose come voleva lui, perché solamente così ci mettevano un punto. Era sincero, bene a sapersi: era persuaso che il signor Monanin non li aveva infasciati a proposito dei delfini che portavano fortuna, non se l’era inventato lui. Quanto a questo, era persuaso che il signor Monanin, dal suo punto di vista, non gli aveva infasciato niente, non si era inventato niente. Ma doveva ripeterglielo ancora a Crocitto che per il signor Monanin il suo delfino era vangelo, verità, verità di vangelo? E che glielo ripeteva a fare? Quel pazziscolo non voleva approfondire, perché, se approfondiva, finiva d’illudersi che i delfini portano fortuna. A lui gli bastava starsene in superficie, summo summo: starsene alle parole del signor Monanin, alla personale sincerità di bocca del signor Monanin. Il signor Monanin, lui, quel pazziscolo, anche se temporaneamente, lo pigliava per bocca d’oracolo. Il signor Monanin non diceva che ora che avevano incontrato i delfini, Messina, dall’oggi al domani, inglesi e americani la liberavano e in conseguenza, la guerra si spostava in continente, fuori dai paraggi d’una personella che gl’interessava a lui, che stava a Spadafora? E allora lui s’associava, lui, per il momento, si calava la visiera e scordandosi di fera, si metteva mentemente a bazzicare delfini. Per questo, gli rispose solo no, a quello che gli premeva sentirsi dire, no, secondo lui il signor Monanin non era tipo d’infasciare: quello voleva, un semplice parere sulla buonafede del signon Monanin, e quello gli dava, sennò il turno di guardia lo facevano assieme, quella notte. Ma voleva sentirselo ridire, doveva sembrargli troppo bello per essere vero:

«Ah, sì? Tu non lo fai capace d’inventarsi una cosa per un’altra?».

«Ti dissi no, non lo faccio capace.»

«Parola d’onore?»

Oh, aveva il barbaro coraggio di volere pure la parola d’onore. E va be’:

«Parola d’onore».

Si quieterà, pensò, o lo vorrà messo per iscritto, su carta da bollo? Ma aveva ancora qualcos’altro da dire:

«Fa piacere, eh, Cambrìa? che ci disse la verità il signor Monanin».

Sentitelo, la verità ci disse. Ma poteva mettersi punto e daccapo?

«Eh, sì» gli fece. «Fa proprio piacere.»

Solo allora Crocitto fu contento e lo lasciò andare.

Quella sera, nella sua branda, mentre cercava di pigliare sonno, si era sentito improvvisamente curiosità di sapere che età potesse avere quel delfino di Baia, delicato di cuore. Non era una stranezza di mente? Non era anche questa una nonsenseria? Perché si doveva incuriosire per l’età di quel delfino, se per lui il delfino era tutta una favola e figurarsi poi quello lì di Baia? Eppure, era tutto quello che gli passava per mente dell’apparolamento che c’era stato col signor Monanin. Questo, naturalmente, poteva significare che il suddetto apparolamento non gli aveva fatto né caldo né freddo, però, a rifletterci, poteva pure essere un primo segno di risentimento di delfino dentro di lui: perché, quel delfino di favola, che in realtà non era mai esistito, né quello né altri, dato che il delfino era la favola e la fera la realtà, col domandarsi che età aveva, se era giovane, se era vecchio, non era come farli un poco reali, i delfini, come ammettere che esistevano, non solo di nome, ma anche di fatto, di fatto ovverossia da soli, indipendentemente dal fatto, dall’unico e vero fatto che erano fere camuffate, camuffate per avere maggiore agio? Sì, poteva essere, ma in quel momento, lui si sentiva solo quella curiosità puramente e semplicemente, e non si sentiva invece nessuno spirito e nessuna forza di cogitarci sopra domandandosene il perché, percome. Gli faceva piacere, in quel momento, pensare a quel delfino di Baia, immaginarselo quando aspettava il suo compagnello sulla sponda, come se lo faceva venire sopra a cavalluccio e nuotando volovolo per non spruzzarlo, lo portava a scuola, lo riportava a casa. Che c’era di strano se gli faceva piacere pensare a questo? Forse non doveva fargli piacere perché si trattava d’un delfino? Ma nemmeno ci badava che era un delfino, anche se con questo non voleva dire che si rimangiava la fera come Crocitto. In quel momento, per lui, non era né delfino né fera, o era delfino ed era fera, come fosse un nuovo animale chiamato delfìfera: e questo animale, come doveva dire? lo riposava, lo attirava lontano dal luogo e dal tempo in cui si trovava. E non era naturale? Non era un animale di favola, quella delfìfera? non lo aveva ascoltato per tale?





Quel pensiero andava e veniva dalla sua mente, così, senza senso e senza scopo, come una pietrabambina gettata a mare: si sentiva stanco, col corpo travagliato che si riposava nella branda e la mente che si sboriava in quel pensiero bambinesco, non diverso in niente dal gesto di pigliare e tirare pietrebambine. Se aveva un senso, quel pensiero curioso, era proprio questo: un senso bambinesco e sfantasiato, il senso che ha gettare a mare delle pietrebambine e vedere i cerchi d’acqua che s’ingrandiscono, s’ingrandiscono e intanto che s’ingrandiscono, svaniscono; il senso poi, che nel nome stesso, nella natura stessa e nella stessa vista di confetto, suscita alla mente la pietrabambina, per cui anche un uomo fatto, anche un pellesquadra, se istintivamente la piglia e la getta a mare, fa una figura bambinesca; e per cui anche il mare dove si getta, anche se è un mare scabroso e vecchio col pelo bianco, come il mare dello scill’e cariddi, fa una figura bambinesca. Aveva questo senso, se doveva dire, domandarsi che età poteva avere quel delfino: era come stare sulla spiaggetta della ’Ricchia, con la mente imbambolata e la mano, quasi da sola, che cerca, riconosce, piglia e getta pietrebambine in quello specchietto d’acque, riparate e nascoste, fra gli scogli renosi e la grotta.

Là e allora: alla ’Ricchia, e in un tempo lontano lontano, il tempo bambinesco dei giochi che di padre in figlio, muccusi e muccuselli, passavano in quel luogo, là e allora, quella strana curiosità pigliava inaspettatamente un senso, come se la sua mente, simile all’ago calamitato di una bussola, si fosse messa nel verso giusto, il verso da dove vedeva suo padre, Caitanello muccuso, seduto sulla spiaggetta che si sfessiava a gettare pietrebambine. Là e allora, aveva capito che non era l’età in sé e per sé che lo incuriosiva, di quel delfino amico del guaglioncello di Baia, ma quello che di fatto si stava domandando, era se per combinazione quel delfino non avesse la stessa età della Mezzogiornara, di quella feruzza cioè, che era stata la compagnella di suo padre muccuso, quando pellisquadre muccusi e feruzze s’appuntavano per trovarsi a una cert’ora e intrastullarsi insieme alla ’Ricchia.

Questo perciò gli girava per la testa: la rassomiglianza addirittura impressionante fra le due amicizie, fra le due coppielle di animali e di cristianelli. Anche se nel finale differivano e animali e cristianelli in un certo senso si scambiavano le parti, le due amicizie sembravano ricalcate l’una dall’altra, tantoché, pur essendo l’una a delfino e l’altra a fera, l’una a favola e l’altra a fatto successo, confrontandole nella sua mente, era come se un poco del delfino si riflettesse nella fera e un poco della fera nel delfino, e come se un poco di favola passasse nel fatto successo e un poco del fatto successo nella favola.

C’è un passato fra noi e quelle… Gli pareva di averli sempre all’orecchio i pellisquadre, si mettevano a musica con questo ritornello, specie nei periodi in cui la fera veniva in primo piano nella loro vita, molata fresca, dentemente.

Le fere, intendevano dire, erano roba loro e ci leggevano come in un libro aperto, un libro che era poi il libro nero della loro vita: perché, verso la fine del secolo, quando loro erano ancora muccusi e le fere ancora feruzze, si bazzicavano d’abitudine, spesso e volentieri. E di conseguenza, intendevano dire, dovevano giostrarsele da soli in certi momenti, gli scagnozzi non dovevano intrigarsi, non dovevano metterci bocca quando parlavano loro, le bocche d’oracolo, che parlavano per scienza propria, scienza diretta.

In altre parole, intendevano dire che si conoscevano vecchi con quelle millunanotte. Pellisquadre come suo padre, Luigi Orioles, Arturo Palamara, Jano Scarfì, Cosimino Currò e Lio e Stefano Ritano, pellisquadre cioè che anno più anno meno, stavano tutti sul mezzo secolo, alla loro epoca di muccuselli ci avevano giocato insieme e si erano spartiti il sonno con le fere: dimodoché, loro, alle fere, gli avevano letti i caratteri quando ancora erano feruzze. Però, quello che né lui né gli altri scagnozzi erano mai riusciti ad appurare, era se si sentivano più nemici allora, che potevano considerarsi amici o più amici ora, che dovevano considerarsi nemici.

C’è un passato fra noi e quelle… E con quelle intendevano dire le più radicate abitué dello scill’e cariddi, che ancora feruzze con la bocca di latte, tutti i giorni, senza mancare mai, come femminelle attirate dai giochi dei maschi, se la squagliavano dai branchi e venivano a sciacquarsela alla ’Ricchia, perché là, fra le acquette appartate e le linguine di rena davanti alla grotta, fere muccuse e pellisquadre muccusi s’appuntavano sempre alla stessa ora, facendo, a coppie, una bella comarchetta di compagnelli e compagnelle: questo se la diceva con quella, perché una volta che s’incontravano i caratteri, giocavano sempre a coppie fisse.

Quella di Caitanello Cambrìa, la feruzza con cui se la diceva lui, era appunto la famosa Mezzogiornara: quella, che diceva sua madre, era come una di famiglia per i Cambrìa. Caitanello le aveva messo quella nomina di Mezzogiornara, perché stilava comparire col sole alto, come aspettasse appositamente di avere sopra una splendida luce, per fare, tutta flaccommoda, la sua comparsa nel mare della ’Ricchia, quando già Luigino con la Dranghita, Cosimino con la Mortadifame, Artù con la Palermitana, Jano con la Scassata, ognuno con la sua insomma, si divertivano ormai da un pezzo.

Caitanello, seduto in pizzo a una lingua di rena, a quella più lunga, che s’appruava più dentro il mare sopra all’altissimo fondale, l’aspettava giocando a fare schiuma coi piedi nell’acqua. Quando la feruzza entrava fra gli scogli, la chiamava, richiamava la sua attenzione, facendole segnali con le braccia e gridando: Mezzogiornara, oh Mezzogiornara, nemmeno se quella si trovasse sui mari d’altura: quella che, per quanto muccusa, si sentiva già genio di cocottiare, non appena il compagnello la chiamava, sfarfalliava con le ciglia come per spolverarsi d’un residuo di sonno, occhìava intorno e fingendo di vederlo allora allora, faceva la scena dell’esultanza: caprioleggiava, saltando altissima, sopra, sotto, battendosi sui pettorali con le manuncule e gettando iiih a non finire, ma pure qualche scorreggetta, che per una fera, sia feruzza sia ferazza, suona sempre a musica, dando così a intendere che la sola vista di lui le faceva perdere la testa, scoppiare il cuore di tamtam del sangue in subbuglio, la faceva insomma risonare tutta dentro di felicità.

Caitanello, che già muccuso doveva essere quel capotico che si sapeva, se la faceva venire ai piedi e quando l’aveva sotto, che spumeggiava con le manuncule lì davanti alla sporgenza, e in coda, col didietro, si cerneva, ora lenta lenta e ora lesta lesta, alzando verso lui il beccuccio e sogguardandolo, la civetta, lui allora le tirava sopra dei pugni di rena e coi piedi le schizzava acqua sopra l’occhio a pallina da tappinara nata, anche se appena nata, Columbrina, le faceva, Mezzogiornara… Sempre a comodo tuo, eh?

Lei si riparava con le manuncule davanti agli occhi. Rideva in principio, come lo pigliasse a scherzo: iiih… iiih… faceva, vezzeggiandosi, scoprendosi e nascondendosi gli occhi, saltando sulla coda e rovesciandosi all’indietro. Poi però, come si rendesse conto che il compagnello ce l’aveva veramente con lei, si contriva tutta, annicchiandosi quasi interamente nell’acqua, col beccuccio di fuori però, perché lui la sentisse come gli pietiva: ngangà… ngangà… Perdonami, perdonami, si vaviava, in altre parole. Io uscii ora dal ventre di mia madre…

La Dranghita, la Mortadifame, la Palermitana, la Scassata, si prestavano tante volte al teatrino che armava, e lasciando a mezzo gli spassi che avevano per le mani, da sole o insieme, coi loro compagnelli, le correvano intorno ed entravano nella parte, gettandosi il tribolo con lei e per lei. E che faceva lei, allora, la teatrante? Finiva di fare ngangà… ngangà… lei e lo faceva fare a quelle: con un occhio guardava le amiche e con l’altro pareva fare l’occhiolino al suo compagnello.

Alla smorfiosa, le bastava un poco di questa commedia per smuovergli il riso. Caitanello infatti resisteva un poco e poi scoppiava a ridere con le lagrime. Ah, disonoratella, le faceva, ridendo e gettandole ancora delle manciate di rena contro il beccuccio. Ah, commediante, ah, buffona… La Mezzogiornara tornava allora a galla e sprizzando per aria come una scintilla, più voliando che nuotando, e nel suo nuovoliare, sott’acqua, per aria, muovendosi come a passo di danza, faceva verso Caitanello, impupandosi per aria, un ravvicinamento talmente corteggiato, che pareva nata con la grazia femminina infusa: perché gli passava e ripassava davanti, celandosi l’occhio con una manuncula e smirciandolo di laddiètro. Di laddiètro, sarebbe a dire, facendo con l’occhio occhiolino fra le stecchette delle pinne, capisci? gli precisava sua madre, tra indispettita e divertita, a questo punto, ogni volta che gli faceva quel racconto. Le stecchette, da vera femminella svergognata, le usava già come quelle di un ventaglino, ditando e sditando la manuncula. Prima, gli dava quasi a intendere che s’affrontava di lui, poi, la sfrontata, se n’usciva a fargli l’occhiolino, la cascamorta, frascheggiandogli e cernendosi tutta, con tutto il suo flessuoso più flessuoso di coda in primis col culo a mandolino.

Subito, per divertirlo, gli faceva una specie di doppio saltomortale che non finiva mai perché, arcuata, entrava e usciva dall’acqua senza ripigliare fiato, tutto un dentrofuori girare a rotazione continua, e rotazione a una velocità tale, che non pareva più una feruzza sola quella che saltomortalava sempre entro il medesmo cerchio di mare, ma parecchie insieme, tutte a una, attaccate a rotella, beccocoda.

Quelle altre: la Dranghita e compagnia bella, una cosa così, forse, la sapevano fare anch’esse, ma non gliela fecero mai a Luigino, Artù e agli altri. Quelle infatti, avevano l’aria di volersi buscare solo la panella, qualche pesce, e precisamente un poco di quel pesce come sarde, sauri, totani, che erano serviti per esca e che ormai fetevano. Le sue amiche insomma, passione non ce ne mettevano, facevano tanto e non più, giusto il necessario per farsi uno spuntino con quelle esche puzzolenti. Lei invece, la Mezzogiornara, anche se non disprezzava sarde, sauri e totani, era l’unica, che pure arrivando in ritardo, non conteggiasse a Caitanello il divertimento. Succedeva infatti che quelle altre, a un certo punto, levavano le tende e lasciavano la ’Ricchia, sicché Luigino, Artù, Jano, Cosimino e chi altro c’era, diventavano pure loro fedeli della Mezzogiornara, scialandosi con lei, quanto non si scialavano con quelle bacchettone.

Non si finirebbe più di dire le miria di cose che quella feruzza era capace di fare, cose a confronto delle quali, quelle che facevano la Dranghita, la Palermitana, la Mortadifame, la Scassata, sembravano cose andanti di tutti i giorni; persino la scarrozzata che la Scassata gli faceva fare a Jano Scarfì nei paraggi della ’Ricchia, e non bonariamente, ma solo quando Jano riusciva ad abbrancarla alla pinna soprana, o le scorreggette che la Dranghita faceva a comando, a un semplice segno di mano di Artù, erano in fondo cose di fere, cose giornaliere, del loro naturale.

Ma della Mezzogiornara, ad esempio, non si poteva nemmeno dire: le manca solo la parola, perché aveva anche quella, la parola che gli esce di bocca ai cristiani, non quella che loro, si direbbe, si spremono dalle visceri, e con la quale fanno intendere, eccome, il loro pensiero, qualcosa di più o di meno loquente, a loro piacere, a seconda del recondito disegno che hanno in mente, ma, che vuoi o non vuoi, è sempre parola di mutangole. Le sue amiche, mutangole vennero alla ’Ricchia e mutangole se n’andarono. La Mezzogiornara, invece, quando se n’andò, e per sempre, la meschina, parlava come avesse la parola di natura, talmente a lingua sciolta, che una parola l’uno, una parola l’altro, Caitanello e amici, non è troppo dire che veramente s’inconversavano con la feruzza. A certe domande che le rivolgevano, lei rispondeva senza mai sbagliare né parola né tono di parola: sì, no, bene, male, poco, assai. E salutava: bongiorno, bonasera, ciao, senza bisogno di doverla salutare per primi nel senso che la parola che le usciva di bocca, le nasceva in mente a lei, e quello era il meno.

A furia di sentirsi dire da Caitanello, ogni volta che compariva: arrivasti? un giorno, quella figlia di doppia puttana, arriva, gli scoppola davanti al suo compagnello e prima che lui apra la bocca, con la sua vocetta di culo, gli fa: arrivai.

E poi ancora, quand’era il momento di andarsene, quand’era in punto in punto di filarsela per i mari della mezzerìa, ciao, gli faceva e già scompariva.

Certo era un parlare tutto difettoso, però si poteva pretendere la perfezione? Di perfezione si poteva parlare e si parlò per la ripassata che gli fece a Caitanello di una frase che quello le disse percosìdire, perché in effetti era come lo dicesse a se stesso, una frase che le disse una volta che arrivò come al solito in ritardo, una frase che le disse con smacco, per dire com’era flaccommoda e come si vaviava, quasi volesse ancora essere baliata: ti piacerebbe, eh, tappinara, ti piacerebbe una culla per cullarti? fu questo, che le disse, e chiudendo le braccia, come vi tenesse un vava in fasce, le aveva dondolate un poco a mo’ di culla.

Passarono i giorni e Caitanello figurarsi se ci pensava più, lui, lei sì, però. Difatti, un giorno che i muccuselli stavano tutti mortizzi e non si sentivano nessuno spirito di giocare con le feruzze, e doveva essere per qualche chiumma che dal giorno prima non era ancora tornata a terra, per cui le compagnelle non sapevano che pesci pigliare, la Mezzogiornara era andata vicina vicina, sotto sotto alla sporgenza di rena dove Caitanello stava seduto con le mani in mano, lo aveva fissato un poco, girando il becco di qua e di là, come per capire che gli aveva preso quel giorno al suo compagnello, e poi s’era sentita la sua vocetta che fra lo strabilio dei cristianelli, diceva: ti piacerebbe, eheheh, una culla per cullarti? E in così dire, aveva come congiunto braccetti e manuncule, e s’era messa a voliare dentro e fuori dell’acqua, avanti, indietro, sopra, sotto, in un vaeviene a semicerchio, come accullasse un vava. Caitanello la guardava a bocca aperta, quasi gli venivano le lagrime per la commozione e la Mezzogiornara allora tornata vera, e lasciando fottere culla e cullato, passò come un fulmine due o tre volte davanti alla sporgenza e ogni volta sgridando iiiih, iiiih, dette delle culate d’acqua così mastre in direzione del suo compagnello attribolato, che a Caitanello, già alla prima spruzzata che lo pigliò in faccia, gli mancò il respiro.

Si capiva subito che non era destinata a campare a lungo, una così sensibile feruzza, con la frontina bozzuta dell’intelligentona, bozzuta, cioè cervelluta, perlomeno il doppio di quella d’un’altra. E poteva mai fare meraviglia che Caitanello si pigliasse per la sua morte tutta quella sorta di pena? Ma non era solo pena, era anche il rimorso che lo martoriava, per il fatto che si dava lui la colpa se lei era stata ammazzata. Ma quella era tutta un’immaginazione sua.

Alla Mezzogiornara, difatti, avevano sparato certi cacciatori di allodole e calandre. Questi cacciatori stavano alla misa, un poco fuori di vista, fra i montarozzi delle dune, dall’altra parte della ’Ricchia. Vedendo però, che quel giorno dal mare non entravano né allodole né calandre, a un certo punto erano venuti fuori dalle dune, e affacciandosi alla riva, subito, vicine, invitanti, si erano trovate a tiro quelle compagnelle dei muccusi, coi quali si erano appena lasciati, e che se la promenavano ancora avant’indietro in quei paraggi.

I muccuselli, che ne seguivano le mosse dall’alto della ’Ricchia, non appena gliele videro puntare: scappate scappate, gridarono alle feruzze, e per farle filare più in fretta gli rumoreggiarono dietro con l’eco di bocca, mettendo e levando la mano sulle labbra più in fretta che potevano e facendo: aaah… dato che sapevano per prova che quel risuono le allarmava assaissimo. La Palermitana, la Dranghita, la Mortadifame e la Scassata, difatti, trasvolarono fuori di tiro, non appena lo sentirono. Glielo impugnate, gli gridarono allora i muccuselli ai cacciatori.

La Mezzogiornara però, da vera predestinata, ma anche, c’era da dire, da vera gazzosara sempre disposta al gioco, e da vera sminchiatella, per giunta, che aveva genio di mente cristiana più che di fera, tanto poco era ammaliziata, s’andava guardando intorno, per niente scandaliata del pericolo che correva.

«Scappa, scappatene, fessitta» le gridava Caitanello, e Luigino, Artù, Jano e gli altri pomponellavano con la mano sulla bocca per atterrirla. Quella fessitta a mollo, però, rideva ignara mostrando i dentuzzi: iiiih, iiiih, iiiih, come se le facessero il solletico.

I cacciatori, tre erano e tutti e tre la miravano, aspettando solo che gli venisse un poco più in vista fuori dall’acqua. Caitanello allora, era sceso di corsa dalle rocce e sbiancato in faccia come se al solo pensiero il sangue gli seccasse nelle vene, si era messo a tirarle pietrebambine:

«Scappa, scappa, Mezzogiornara… Ti sparano, ti sparano. La pelle ti fanno» le gridava, ma faceva più pena lui che lei.

La feruzza lo riconobbe, e dovette riconoscere anche il gesto del braccio con cui tante volte il compagnello fingeva di tirarle delle pietre e lei andava, a tempo, su e giù, come saltasse la corda. Alla sola mossa del braccio, infatti, svirgolò per aria gettando un: iiiih, frenetico e felice. I cacciatori, allora, l’ebbero bell’in vista per farle la festa: spararono insieme e le tre scariche di fucile, sommate in una, la pigliarono in pieno e la sbatterono in acqua, lontano di alcuni metri, e la sua piccola, rilucente siluette apparve per un istante tutta stravolta e infagottata insieme, testa e coda, pancia e dorso, biancore di sotto e bruno di sopra.

Non morì subito, fu quello il peggio per lei e per i muccuselli che vi assistevano, per non dire di Caitanello che vi partecipava. I cacciatori avevano i fucili calibro ventotto, caricati a pallini, piccolissimi, giusto per le calandre, sicché, pure avendola pigliata in fronte con le tre scariche, non l’avevano ammazzata istantanea, ma solo ferita a morte, dato che i piombini non ce l’avevano fatta a fracassarle il cervello, ma solo sfuriarci dentro come capocchie di spillo infocate.

La Mezzogiornara saettò via, zigzagando nel suo sangue come tentasse di sfuggire alla presa della morte che l’afferrava per la coda, ma più lei scappava, più quella la raggiungeva. Si lamentava, sbattendo da una parte e dall’altra il becco arrossato del sangue che le zampillava dalla fronte e gettando maremare i suoi ngangà, ngangà tormentosi, prima, lunghi, lancinanti e poi deboli, rotti, spersi, sempre più, sempre più spersi, manmano che il sangue la faceva rossa di fuori e pallida di dentro. Nel suo pazzo zigzag, come del fulmine che corre a scaricarsi, era strambata alla fine in Jonio, filando in direzione di Cannitello e lì, quando non era ancora uscita dalle acque bluastre della mezzerìa, era sparita alla vista tra gli scogli e per un lungo momento credettero che fosse sparita per sempre.

Caitanello, allora, era scoppiato a piangere, gettandosi renarena col capo tra le braccia. I cacciatori, senza minimamente collegarlo alla feruzza appena allora sparata, gli si erano avvicinati, e chinatiglisi sopra, gli avevano domandato: che hai? che ti fecero, muccusello? perché piangi in questa sorta di maniera? e intanto lo carezzavano sui capelli e tentavano di farlo rigirare. I muccuselli però, dalle rocce avevano preso a ingiuriarli e i cacciatori, chinati su questo, alzavano la testa verso quelli, senza riuscire a capire, perché questo s’accorava tanto e perché quelli ingiuriavano loro che stavano a consolarlo.

La Mezzogiornara, d’altra parte, non s’era ancora fermata. Aveva fatto, zigzagando, un mezzo arco di sangue, superando e risuperando la linea spumeggiante del duemari, per dare forse un’ultima occhiata ai mari della sua vita, e sembrava quasi che col suo sangue, la meschina, commisurasse quelle distanze alla brevità del suo vivere: e poi, nel suo zigzag impressionante, era sbattuta ancora verso la ’Ricchia, come per morire sotto gli occhi del suo compagnello.

Era tutta un grosso nerbo di sangue che mandava dei suoni ciechi, rantolanti, mentre si precipitava dal largo contro la riva come se lo stesso mare la portasse, rigettandola via da onda a onda, in un rimescolio furioso.

A quella vista, i cacciatori stravolti in viso, fissandosi l’uno con l’altro senza una parola, anche se spalancavano sempre più la bocca, si erano girati all’indietro, uno di loro aveva gridato qualcosa, si erano voltati a dare un’altra occhiata a mare, avevano gridato tutti e tre insieme, e gridando, gridando e poi subito zittendosi, si erano gettati a correre per le dune: affondavano e sfondavano a ogni passo dentro la sabbia, e siccome tenevano i fucili alzati sulla testa, forse perché li avevano ricaricati senza poi trovare lo spirito di scaricarli, sembrava a vederli, che pure scappando, si arrendessero a qualcuno o a qualcosa di invisibile, qualcosa di misterioso e di terrorizzante, che si partiva da quel groppo di sanguinaccio a mare e gli cozzava di continuo nelle spalle. Erano stati i muccuselli stavolta a guardarli senza riuscire a capire.

La Mezzogiornara si spense di colpo, puntata verso le acque calme e appartate della ’Ricchia. Era interamente nascosta nel suo sangue: ci fu un attimo, in cui apparve ai muccuselli come un orrendo essere informe, avvolto nel suo sangue, qualcosa che allora e per lungo tempo ancora non seppero mai definirsi e che poi, avanti negli anni, andarono definendosi, per via di paragone, come un grosso, spaventevole feto, uno sbozzo di grumi sanguosi, che scaricava il suo cieco istinto di vita. Poi, s’inondò di colpo, come se la morte l’avesse caricata di piombo, e dopo un poco, riaggallò morta col suo colore tornato netto, senza più una macchia di sangue sopra la minuscola sagoma bruna.

Dopo questo, ma soltanto quando la vista della Mezzogiornara non gli legò più i piedi, Luigino e compagni, come presi di terrore, si erano precipitati giù dalle rocce.

Caitanello, invece, restò a bocca aperta e come insalanito sulla riva. Non piangeva più, non parlava e non si muoveva. In quel momento, forse, non sentiva nessuna specie di spasmo, né di rimorso né di dolore, in quel momento era solo un muccusello con la mente sgomentata, un muccusello che se ne stava di fronte al grande mare come una piccola statua di sale, perché aveva visto la morte e se n’era fatta meraviglia.

Quando s’erano ricordati di lui, Luigino e gli altri, erano tornati, erano risaliti sulle rocce e l’avevano visto sempre fermo là. L’avevano chiamato e non aveva dato segno di vita; erano scesi, si erano avvicinati e gli erano andati davanti: guardandolo in faccia, allora, avevano visto che non li vedeva, e che dentro gli occhi s’ingialliva. Allora, lo avevano lasciato nuovamente solo, per correre a dare la notizia.

Marchiona Cambrìa correva incontro a suo figlio, che appena la vedeva, di sale che era, si scioglieva tutto in lagrime, con quel giallore che gli riempiva gli occhi, e questi gli diventavano gialli col contorno nero di ciglia. Caitanello singultava, gli mancava il respiro, si soffocava come morisse, e donna Marchiona gli spiava: che fu, che fu, fiato di madre? e lui voleva parlare ma faceva solo dei suoni di mutangolo, come avesse perso l’uso della parola.

«Che successe?» domandava donna Marchiona ai compagnelli di suo figlio. «Che gli successe, che pare che gli ammazzarono la madre?»

Intanto che i compagnelli la mettevano a parte dell’accaduto, donna Marchiona carezzava Caitanello abbracciato alle sue gambe, gli pigliava la faccitta fra le mani, gli rovesciava le palpebre, studiava quell’ingiallimento, si portava una mano alla bocca come per impedirsi di dire il suo vero pensiero e diceva solo:

«Il muccusello, il muccusello, guardatelo…».

I pellisquadre erano a mare e Marchiona poteva sfogarsi con le madri degli altri muccuselli che si compenetravano, perché lo stesso sfogo gli stava in mente a loro, però Marchiona sola aveva il diritto, a lei le era ingiallito Caitanello.

«Ma vedete, vedete che cera d’allettigato si fece questo muccusello. Vedete che razza d’infatuazione gli venne per quella creatura obbrobriosa. Guardatelo come si fece giallocanario perché gli ammazzarono la compagnella di gioco. Ma sentitemi, sentitemi, pure io la chiamo compagnella di gioco: ma vi pare cosa umana e cristiana? Sentendo dire compagnella, uno s’immagina, che so, Doris Doddis o Lina Schepis o Lidia Cello, tanto per dire, s’immagina, no? qualcuna di queste nostre muccuselle, e invece no, la compagnella, non si crederebbe, era una figlia di fera, un essere bestino, nostro mortale nemico. Se lo viene a sapere suo padre, qui ci taglia il collo a moglie e figlio. Ma chi ne sapeva niente di noi? Chi poteva mai supporre, o solo lontanamente immaginare il traccheggio che questi muccuselli andavano facendo, cristiani con fere? Se ne vanno alla ’Ricchia, pensava la madre ignara. Se ne vanno a giocare là, non c’impicciano i piedi, non ci gettano il piccio, non ci stonano… Che si poteva pensare? A chi gli andava la mente che avevano armato una tale comunella con quelle figlie di fere? S’era creata un’amicizia vera e propria, un’intesa, si davano appuntamenti, si corrispondevano con segni e con parole; e i muccuselli gli portavano regali persino, qualche esca rimasta, sì, precisi come ziti e zite; e le avevano anche battezzate, gli avevano imposto un nome o una nomina, stile cristiano, come no? Insomma, eccolo qua: un muccusello, un cacanido, che ancora è un lattume di cristiano, un goccio di cicirella ed è come mi fosse diventato già giovanotto e una qualche femmina indegna me l’avesse fatturato… Ora, che successe? Certi cacciatori, quei malanova pure loro, le fecero la festa alla compagnella di questo muccuso ed ecco le conseguenze. Gli vennero i vermi, gli venne uno struggimento che se lo mangia vivo, gli venne un dolidoli come d’un’unghia incarnata. Un muccusello, come un uomo fatto, patito. Delira, la chiama, le parla, la decanta, singultando di tale maniera, che certe volte, a sentirlo, mi scordo persino che si tratta di fera e mi dico: ma di chi parla? Possibile che mi spasima di sta sorta di maniera per quella Mezzogiornara o Menzognara, o come caspita si chiamava, quella là che ci lasciò le penne coi cacciatori? Può sapere, può sapere sto muccuso… Ma che gli pare? Gli pare forse che se gli succedeva a lui la disgrazia, quella là era così fessa che gli spirava dietro come fa lui? St’innocente, la faceva forse appassionata d’indole. Ci giocava, naturale: non era ancora né pesce né carne, i denti li aveva ancora di latte. Ma quando spigava e metteva le spinedirosa in bocca, al posto dei denti di latte? Al muccusello gli poteva mai arrivare la mente, per immaginare come si sarebbe sviluppata questa gran simpatia che c’era fra lui e quella Mezzogiornara, se non finiva sparata? Non appena quella metteva i denti da combattimento, la vedeva come usciva al naturale, la vedeva se guardava più in faccia l’amico, quando scioglievano conzo e palamitara e lei gli assassinava rete e retata, la vedeva quando s’affacciavano gl’intesorati spada e lei glieli sbranava, spagnava, stracquava. Crescendo, si accorgeva il muccusello, che gl’interessi non collimavano più e allora lo scherzo finiva: si calavano la visiera e gli compariva in mano il coltello cristiano contro fera, per la vita e per la morte. A un muccusello però come gli può andare la mente a questo, se non ne fa ’sperimento? E a me, meschina di madre, ora, subito, sull’istante, mi tocca giostrarmi per fargliela uscire di mente: perché, ora che gli morì, la cosa si fece seria. Infatuato, e addolorato per giunta, questo muccusello, capace che le mette le ali a furia di memorarla e commemorarla: e allora, chi gliela cancella più di mente? Questo, capace che mi diventa grande e le fere le vede sempre e tutte con le ali… Ora, issofatto, lo devo smagare, ora, istantemente, gli devo sparare questo castello, perché, sennò, se gli dò tempo di farsi il callo, di questo muccusello, il padre non potrà farne più conto. Ma che rimedio c’è? Che escogito per sfatarlo? Voi, comari mie, mi dite che mezzo c’è, che rimedio? Non vorrei che il padre, passa un giorno, passa un altro e il muccusello non dando avvisaglia di sanarsi, non vorrei che si scandaliasse da dove gli venne questo male e m’incolpasse a me, che quando il muccusello mi diceva: ma’, me ne vado alla ’Ricchia? io spensierata, gli dicevo: e va’, va’ e non me n’accuravo più. Eh, comari mie, mi dite che rimedio trovo, che m’invento per questo figlio?»

Il rimedio, solo donna Cristina Schirò, la mammina, glielo poteva dare, e non poteva che darle quello che le dette: stomatico d’ossa di fera incenerite con miele.

Lei, donna Cristina, se la intese sempre con questi unguenti e medicamenti di fera: se la intese sempre e senza che nessuno mai la istruisse, ma solo perché c’era portata di natura, così come era portata di natura di fare la mammina, sarebbe a dire la levatrice, o a fare la preparatrice dei morti. La fera, per lei, dalla prima all’ultima lisca, dalla punta del becco alla coda, era tutta una farmacia: lei, ogniqualvolta poteva disporre di qualche pezzo per sperimentarci sopra, tale e quale un farmacista, s’inventava, con questo e con quello della fera, ogni e qualsiasi medicamento, dallo stomatico al rinforzante, dal purgante al disinfettante, dal decotto depurante del sangue all’infuso per fare impacchi e bagnoli nelle suppurazioni, s’inventava, insomma, dall’olio di ricino al linimento Sloan, dall’olio di fegato di merluzzo alla tintura di jodio, per dire dei più correnti e a portata di mano. La fera, la tagliava, tagliuzzava, bruciava, mischiava, macinava, stillava, la fera insomma per lei era un corpo miracoloso, una trovatura: tanto era sanatrice da morta quanto era ammorbante da viva, questa era l’idea di donna Cristina. Secondo lei, nella fera, se si sapeva dove mettere le mani, si poteva trovare rimedio a ogni male, precisamente come nelle bocce, boccette e ampolle di una farmacia: a eccezione del Chinino di Stato, ma non perché dubitasse, a forza di sperimentare, di trovare nella fera il corrispettivo anche del Chinino, ma molto più sicuramente perché il Chinino era monopolio governativo e non si vendeva nelle farmacie, bensì come i tabacchi, nelle privative dello Stato e lei non si sarebbe mai ardita a contraffarlo. Insomma, oltre a quello di levatrice, e avanti a quello, forse, come passione, questo era veramente mestiere suo. Anche se si era sempre sentito dire che tante cose di quella carogna si manifestavano per medicamentose, la prova, di persona, a Cariddi non l’aveva fatta nessuno, prima che donna Cristina armasse quell’opera a farmacia: e siccome donna Cristina era calabrese di Oppido, ed era stata in procinto di farsi monaca in un convento del reggitano, si pensava che per quanto femmina, la dava benissimo l’idea di quelli che giravano per i paesi, spacciandosi per medici di Levante che portavano unguenti e medicamenti.

«Questo rimedio c’è, c’è ed è infallibile…» disse quella volta a donna Marchiona Cambrìa. «Per fargliela svomitare e dargliene schifo e ribrezzo, l’unico è lo stomatico di fera, l’unico rimedio è quello.»

«Madre mia, donna Cristina» faceva donna Marchiona. «Un muccusello, lo ribelliamo con questo schifo?»

«Questione d’un momento e ve lo trovate guarito.»

«Ma come può essere, donna Cristina? La fera lo contagiò, la fera lo disinfetta? Non me ne persuado, se vi devo dire.»

«È giocoforzoso. Tale rimedio, tale male. Se un muccusello si mangia l’unghia, che fa una madre, per levargli il vizio? Mentre dorme, no? gli strofina sopra l’unghia uno spicchio d’aglio, o se il vizio l’ha radicato e l’aglio non lo sconcerta, gli strofina un peperoncino, così gli avvampano le labbra, si castiga e perde il vizio. Ora, quasi l’identico dovete fare voi, donna Marchiona, per levargli questo vizio di fera. Gli dovete strofinare la fera musomuso, fargliela arrivare al palato e alla gola, così la conosce anche di dentro, oltreché di fuori. E si stomaca, si vomita, si vomita pure gli occhi, e giusto là, negli occhi, quella feruzza gli sta fissa. Vi persuade ora?»

«Sì, sì, non dico di no. Io di voi mi fido, donna Cristina, non occorre che ve lo dico. È della fera che non mi fido. Uno stomatico, voi dite, e va bene. Ma questo stomatico, obbligatoriamente di fera dev’essere?»

«Essì. Lei morta contro lei viva. E sennò, chi pigliate? chi le può, a quella? Manco il verdone le può.»

«Che vi devo dire, donna Cristina? A voi, non vi fa meraviglia che viva ci dà infermità e morta ci dà sanità? Io, che ci posso fare? io non riesco a capacitarmene, ci vedo l’infido. Non vorrei che il rimedio riuscisse peggio del male.»

«Peggio, mai. Miglioria può portare, peggioramento mai. E d’altra parte, se volete che il muccusello si castiga e non vi resta invasato di fera, lo stomatico non può essere che quello: ossetti di fera inceneriti e camuffati con sapore di miele, per non nauseare il muccusello, perché se gli s’insospettisce il palato, nemmeno con le tenaglie gli aprite più la bocca. L’apparenza lo deve appetire, la sostanza rivoltare. Lo dovete pigliare con l’inganno, volete o non volete, vi dovete spassionare da madre. Apri la bocca, malatello della madre, gli dovete dire. Senti la cosa bella dolce che ti preparai con le mie stesse mani. Senti, senti che miele, gli finite di dire. E quando l’ha in bocca e vedete che s’inghiotte il primo pizzico, allora voi, donna Marchiona, vi dovete fare il cuore di pietra e guardandolo negli occhi, gli dovete dire: lo sai? t’imbrogliai, la cosa dolce che t’inghiottisti è d’ossa di fera incenerite, anzi, per tale segnale, mi dispiace di dirtelo, sono proprio le ceneri di quella tua conoscente, come la chiamavi? ah, sì, la Mezzogiornara. E allora, lo vedrete che s’altererà in faccia, farà smorfie di raccapriccio e poi con uno spasmo di visceri, rigetterà quell’assaggio di ceneri e con quelle, la sua trista infatuazione di fera.»

A donna Marchiona, non le piaceva per niente d’infasciargli al muccusello che quella sorta di barbaro stomatico era una cosa dolce, un biancomangiare, e poi sbattergli in faccia la verità, dicendogli che si trattava di stomatico di fera perché gli facesse infallibilmente tossico. Ma quello che non aveva proprio cuore di dirgli, era che si stava mangiando le ceneri della Mezzogiornara. A quel prezzo doveva levargliela di testa, la fera? Col suo rossore di faccia? la sua vergogna di passare per menzognara agli occhi del figlio? Ma donna Marchiona non era una femminella che s’impressionava per così poco e lo sapeva bene. Meglio rossire una volta, che ingiallire tutta la vita, stilava dire, specie se era con suo figlio che rossiva, specie se era per suo figlio.

Ma almeno questa menzogna poté risparmiarsela col figlio. La Mezzogiornara infatti, non appena si levò la calante e la straviò dal suo letto, finì rivariva e la trovarono fra le spume, stretta contro la roccia dallo sciabordio, che ora saliva e ora scendeva dall’apertura nera della ’Ricchia, come fosse ancora viva e cercasse scampo alle fucilate tentando di infilarsi dentro la grotta. Donna Marchiona così poté servirsi di lei per lo stomatico: incenerì difatti una cimetta della sua pinna soprana, più nervo e callo che osso, e quando disse a Caitanello che si era inghiottito le ceneri della Mezzogiornara, quella, se non altro, era verità.

Questo fatto che riguardava suo padre muccuso, glielo raccontava sua madre, quasi sempre quando era malato e al tempo in cui poteva avere suppergiù l’età che aveva suo padre quand’era successo il fatto, cioè cinque o sei anni: ed era, ogni volta, come se sua madre gli raccontasse un fatto che gli succedeva a lui. Si metteva al posto di Caitanello, questo, soprattutto a causa della febbre che in quei momenti gli travagliava la mente immaginativa, e s’investiva interamente della parte di compagnello della Mezzogiornara. Quando però s’arrivava allo stomatico, lo pigliava a quel punto un vero terrore. Sulla lingua, per tutta la bocca, giù per la gola, gli pareva di sentire quello schifìo vomitevole e questo gli faceva talmente senso e sconcerto, che l’illusione di colpo finiva e fra lui e suo padre si ristabilivano le distanze e ognuno rientrava nel suo: lui usciva dalla parte e ci lasciava a soffrire Caitanello.

C’era da aggiungere però, che quando cominciavano quei discorsi di sua nonna Marchiona con le commari e in particolare con Cristina Schirò, sua madre, intanto che raccontava, girando gli occhi o alzando una mano, faceva segno verso il piano alto della credenza, dove c’era, fra le altre cose, un boccaletto di vetro col manico rotto. Questo boccaletto era pieno di una specie di polvere grigiastra, che poteva essere cenere di focolare o cenere di sigaretta e di sigaro, o anche rena finafina: quella però, gli diceva sua madre insolennendosi tutta, era la cenere stomatica rimasta del famoso incenerimento della pinna soprana della Mezzogiornara. La nonna Marchiona l’aveva conservata, casomai, non si poteva mai dire, servisse ancora uno stomatico siffatto. Del resto, per moltissimi anni, in ogni casa si erano visti e si vedevano ancora quando lui era ormai giovanotto, di quei medicamenti che uscivano dall’inventiva e dalle mani di Cristina Schirò e che le cariddote della sua generazione, nonne e nonnave, le più morte, qualcuna ancora vivente, avevano messo da parte, in qualche posto dove nessuno li aveva più toccati.

Ora, quelle ceneri, sua madre, per un verso gliele minacciava, e questo era il verso che usava quando lui s’intestava a dire di no in certe cose in cui non poteva assolutamente dire di no, come pigliare la purga o andare a scuola; per un altro verso, invece, gliele adorava, continuandogli a ripetere di non toccarle mai mai, perché, doveva sapere, quelle ceneri erano sacre per suo padre, per Caitanello, erano, doveva figurarsi, come le ceneri di una persona di famiglia, e questo era il verso che usava quando lui nemmeno se lo sognava di toccare il boccaletto con le ceneri, ma lei tornava a ricordarglielo lo stesso, casomai gli fosse venuta la tentazione. Ma perché, si domandava lui, ogni tanto se ne esce con questo verso? perché ogni tanto le viene questo pensiero che tocco il boccaletto con le ceneri?

Poi, una notte aveva scoperto che quel boccaletto serviva a sua madre come nascondiglio a qualche lira o mezzalira, che lei riusciva a mettere da parte per i bisogni più stretti nei giorni di malotempo o di carestia. Lui però, se doveva dire, cominciò proprio allora a pensare che nel boccaletto ci fossero veramente le ceneri della Mezzogiornara, e pensarci come se veramente potessero essere le ceneri di una persona di famiglia, quasi che le lire e le mezzelire che sua madre pescava nel boccaletto in punta di dita, provvedesse lei, la feruzza, l’anima buona della Mezzogiornara, a fargliele trovare là, come un folletto che gli portava la fortunella nei giorni di fame nera e disperazione.

Quella notte, sulla corvetta, fra la Mezzogiornara e il delfino di Baia, si era addormentato soprapensiero, con l’impressione di fare una scoperta. Pensava: e non potrebbero essere, i delfini, le stesse fere trentenarie? non potrebbero essere le fere nonnave, quando scompaiono e non si sa che fine fanno, se muoiono o partono per altri lidi? non potrebbero essere, i delfini, quelle nonnave senza più denti, tornate feruzze, tornate Dranghita, Palermitana, Mortadifame, Scassata, tornate la Mezzogiornara viva?

S’addormentava e gli tornava tutto in sonno. Faceva un sogno che era come un grande e fitto riesumo, anche se questo riesumo, nel suo insieme, era come una cabala per lui, per il fatto che lui ignorava troppe combinazioni e troppi significati, per poterla leggere e smorfiarci i numeri.

Si vedeva, in quel sogno, ancora scagnozzo, come non si fosse mai mosso dallo scill’e cariddi. E si vedeva che vedeva, all’àncora dietro la ’Ricchia, il grande bastimento che si era fermato lì davanti nel trentacinque, stracarico di Camicie Nere e con l’Eccellenza troneggiante a prua: ed era come se di ritorno dall’Abissinia, per una causa di forza maggiore, l’Eccellenza avesse dovuto ordinare lo stop alle macchine in quello stesso mare che ricordava la sua sblasata.

Dava una scandagliata sopra e sotto, e il mare gli appariva deserto sin dove poteva arrivare con lo sguardo, un mare in assoluta calmerìa, con riflessi matti e ferrigni, come se né qui né là, ci fosse rema viva, montante o calante, ma sia qui che là ci fosse rema morta. Jonio e Tirreno avevano l’aria dei mari caduti in bonaccia: infatti, gran fenomeno per lo scill’e cariddi, non soffiava alito di vento, e per la superficie piatta, non si distingueva una sola piega o crespa ondosa.

Dava allora una perlustrata a terra, e vicinissime, come guardasse dentro un binocolone, gli pareva di vedere porte e finestre sbarrate, di Scilla come di Cariddi, del Faro come del paese delle Femmine, e non un’anima viva in vista, come se la gente si fosse serrata dentro o fosse scappata lontano, davanti a un pericolo che la minacciava. Gli passava per la mente che l’Ufficio d’Igiene aveva forse gettato attorno alle marine un cordone sanitario, e per questo c’era tutto quel silenzio, quella triste solitudine. Tornava allora a guardare il bastimento e vedeva che dal pennone di prua pendeva floscia floscia la bandiera gialla che alzano le navi che hanno avuto qualche caso di terribile morbo a bordo; e più in basso, vedeva un’altra bandiera, un drappo nero col teschio e le tibie incrociate sopra, bianco su nero, una bandiera che poteva essere, tanto bandiera di pirati, quanto bandiera di fascisti. Però, era chiaro che il significato di quella bandiera bisognava spiegarselo accoppiato a quello della bandiera gialla insieme alla quale stava alzata sul pennone di prua: ed era chiaro di conseguenza che quella bandiera di funeraglia segnalava che a bordo gli uomini, marinai e passeggeri, erano ormai, parte morti e parte definitivamente speranzati, e che la nave messa in quarantena, batteva ormai bandiera di morte.

Girava lo sguardo per ponti, passeggiate, scale, oblò, sala nautica, timone e scialuppe di salvataggio, e sotto lo sguardo, quel potente transatlantico che nel trentacinque toglieva il fiato a starci sottobordo, gli si rivelava ridotto ormai a una carcassa di legno e di ferro, infracidito e arrugginito: e scopriva contempo che quella gigantesca carcassa portava ormai un carico di scheletri.

Tutto quel nereggiare, fitto e agitato, di Camicie Nere che veniva allora dal bastimento in navigazione per l’Abissinia: nereggiare da dove svaporava una ventosità di puzze di piedi, di divise nuove fiammanti, di cuoio di scarpe, di rancio, di fumo di ciminiere e di creolina, quel nereggiare, era diventato tutto un biancheggiare d’ossa, nude e fredde, che qua e là andavano ingiallendo.

Per ponti, passeggiate, scale, sale e scialuppe di salvataggio, il bastimento era letteralmente impestato di scheletri che da poppa a prua, per ponti e per coperte, s’affacciavano, si sporgevano, si dondoliavano, appoggiati alle murate, gettati sulle passeggiate, rovesciati per le scalette o pendolianti, mezzi dentro e mezzi fuori, dalle lance, come se la morte li avesse raggiunti mentre con l’ultimo fiato tentavano di calare a mare le scialuppe, per abbandonare quella nave di sventura.

Si sentiva appena qualche cozzo di ossa, qualche risuono di denti contro denti e il cigolio del legno muffito, che si sbriciolava e cedeva all’acqua sotto la linea di galleggiamento. Ne risultavano echi spaventosi, da fare rabbrividire, tanto più lontani quanto più sembravano vicini, come se quei gemiti, sordi e spenti, si risentissero nel silenzio, quasi dall’aldilà, che circondava la nave dei morti, risonando all’orecchio, acuiti e tenebrosi, in maniera spaventosa. Si sarebbe detto, per questo, che quel silenzio, come una immensa, invisibile isola d’aria che pareva avvolgere e gonfiare in un tuttuno gli scheletri dei cristiani dentro lo scheletro della nave, fosse lì ma provenisse da un silenzio più grande, sterminato come se, per dire, il bastimento in tutti quegli anni avesse navigato verso l’aldilà, e quelle, quelle là dello scill’e cariddi, avrebbero dovuto essere le acque d’arrivo, e come se là, ora, tutti quelli che stavano a bordo, aspettassero una decisione, sbarcare o dirigere su una nuova rotta, e la decisione non avesse più importanza per nessuno, se non per la gente di quelle marine che restavano incordonate, sinché quel mausoleo di nave appestata gli stava parato lì davanti.

In tanto silenzio, lo sparo dell’Eccellenza scoppiava con un fracasso di vetri, con un riecheggio lungo, lacerante, per sopra e per sotto, fra le sponde dello scill’e cariddi: e lo sfasciume di nave ne aveva un impressionante contraccolpo che la sballottolava tutta, il carico di scheletri veniva allora ribellato dalla sua quiete, per cui, dalla stiva alla coperta, da poppa e da prua, si levava un terribile sconquasso, un cozzo stridente di ossa, un rovinio allarmato, ed era come se le ex Camicie Nere, pur essendo ormai scamiciati sino all’osso, si agitassero, per obbedire come potevano ormai, alla barbara sveglia che con quello sparo, vecchio stile, gli dava l’Eccellenza.

Lui solo, il malanova, pareva rimasto in vita, di tanti che erano sopra quel grande bastimento, lui, quel carnedipecora: preciso identico a sette anni prima, senza segno di ferite abissine né macula di vecchiaia, e così potentemente nutrito e lardellato, da fare pensare che la cambusa non era mai stata vuota per lui, in quella navigazione di anni e anni, o sennò, la pancia d’orangutango gliel’avevano addobbata le fesse Camicie Nere, fiere, felici di levarsi la carne di sopra e di ridursi all’osso, per tenere in vita lui, il pezzo più prezioso. E lui non aveva cambiato né vita né stile di vita: in compagnia di vivi e in compagnia di morti, sparava nel trentacinque e sparava ancora. Anzi, in quel momento si sparava l’anima sua, pareva che il moschetto avesse cento colpi: fosse stato un altro, si sarebbe detto che sparava per rintronarsi gli orecchi e non sentire tutta quella gran solitudine e silenzio che galleggiavano a bordo, ossa ossa, ma lui non era tipo da sentire solitudine o silenzio.

L’Eccellenza mirava e sparava in continuazione, ma i delfini che gli facevano da bersaglio, non stavano a mare: lanciati per aria come rotelle, scappavano fuori da una di quelle catapulte che sono sistemate sul ponte di tanti transatlantici e navi da crociera e serve ai passeggeri che si vogliono divertire a sparare col tiro al piattello.

L’Eccellenza però, stava sempre a prora sul ponte di comando, e il mortaio che gli lanciava i piattelli, l’aveva subito lì alla sua sinistra, a proravia. Qualcuno, perché qualcuno doveva esserci, anche se non si vedeva, qualcuno tirava il braccio della catapulta e gli spiattellava fuori i delfini, che volavano via arrotolati, testacoda, come grossi piattelli, girando per aria velocissimamente, pigliavano stessa forma e stesso colore di quei dischetti di pece dura, neri e rigonfi, sinché non venivano centrati dall’Eccellenza e allora si aprivano, s’ingrossavano, s’allungavano a S, battevano la coda, agitavano le manuncule: i piattelli, in altre parole, spaccandosi gettavano fuori i delfini, che erano imboattati sani sani in così poco, conservati vivi sotto pece. I delfini, prima ancora di completarsi, facevano iiiih, iiiih, sbattendo il becco e addentando l’aria con una smorfia che però non aveva niente di doloroso e aveva invece qualcosa di trionfante, per infilarsi poi a mare, e lì, sparire fulminei.

Si sforzava gli occhi dietro ai delfini e si perdeva il meglio. Passò difatti un bel pezzo prima che si scandaliasse che a ogni delfino spiattellato fuori dalla catapulta, a ogni mirata e sparata dell’Eccellenza, nella sua pancia piena di cuscuso, come se venisse abbassata una cernieralampo, del tipo di quelle che servono a imbastire gli animali impagliati, spaccati e imbottiti di segatura, si apriva una specie di finestrella e da quello sventramento compariva la faccitta del signor Monanin con l’occhio al mirino della macchina fotografica.

«Hop… Hop…» gridava l’Eccellenza al signor Monanin, avvertendolo che stava per partire un nuovo delfino, proforma naturalmente, oppure per una forma d’eccitamento sportivo, dato che i delfini partivano fuori dalla catapulta infallibilmente l’uno dietro l’altro.

«Hop… Hop…» e dal sottopancia dell’Eccellenza s’affacciava il signor Monanin, premeva il dito e faceva clic.

Sullo stesso delfino sparava l’Eccellenza, scattava la fotografia il signor Monanin. E gli si leggeva in faccia, a tutti e due, che quella era stata sempre l’aspirazione più grande della loro vita e ora finalmente, incontrandosi, avevano potuto realizzarla, ognuno per la sua parte, con quella trovata semplicissima di accoppiarsi, mettersi in società: aspirazione, l’uno, di essere immortalato mentre sparava al delfino, e l’altro, di immortalare il delfino, scattandogli la fotografia come se gli sparasse.

A questo punto, nel sogno, cambiava la scena: se prima stava a mare, ora stava sulla marina, allato della ’Ricchia, e anche se le moschettate dell’Eccellenza continuavano a lacerare l’aria vicinissime, il bastimento delle Camicie Nere morte appestate, non gli stava più sottosguardo, non vedeva più nemmeno la punta del pennone con la bandiera gialla e la bandiera nera col teschio e le tibie, ed era invece la spaziosità bluastra di mare che aveva davanti agli occhi. E guardando là, maremare, invece della gran carneficina di delfini, quale si sarebbe aspettato di vedere, dopo molto sforzarsi la vista, vedeva solo saettare impazzita fra le onde una feruzza che scappava alla morte dalla morte, in un frenetico, aggrovigliato zigzag, schiumeggiante di sangue. Era, nemmeno a dirlo, la Mezzogiornara nel suo barbaro morire.

L’aria negli orecchi gli fischiava sempre della moschetteria dell’Eccellenza, intanto che nello sforzo di seguirne maremare la traccia sanguinosa, i suoi occhi sembravano anch’essi consumarsi dietro la vita della Mezzogiornara. Per lui, sognante, era come se la meschinella non l’avessero sparata e ammazzata una volta per tutte, i tre cacciatori di calandre davanti agli occhi di suo padre muccuso, ma era come se la sparasse e ammazzasse lui, l’Eccellenza invisibile, lì sul momento, e non una volta sola ma di continuo di continuo, volta su volta: perché, nemmeno arrivavano a cancellarsi le tracce dell’impazzimento che la Mezzogiornara faceva agonizzando, e nemmeno cominciavano a stingersi le bave e le lineature che imporporavano sul duemari lo scill’e cariddi, la feruzza insomma non faceva nemmeno in tempo fra tutto quel correre e morire, a spegnersi in un ultimo ribollio di vapori sanguigni, che proprio allora lo scoppio lacerante di una nuova moschettata la faceva saettare ancora in avanti, ancora viva ma già che moriva, in un altro zigzag a gettasangue.

Poi, stava sempre lì, a guardare la Mezzogiornara che gli moriva di continuo davanti agli occhi, e sentiva piangere un muccusello dalla marina, allora girava gli occhi in direzione di quel pianto e là, il suo sguardo s’incontrava con lo sguardo di sua madre, morta ormai da tanti anni, seduta sulla soglia della loro casa, che dava di spigolo sulla spiaggetta della ’Ricchia.

Sua madre sminuzzava con una pietra qualcosa che teneva stretta fra le gambe, ma di lontano pareva che quella pietra, come se volontariamente si martoriasse, se la battesse sui ginocchi: e siccome quel pianto di muccusello proveniva da lì, da dentro la casa, pareva contempo che quel suono lagrimoso si partisse direttamente da lei, dalla sua persona, dal suo grembo, come se lei se lo tirasse fuori e lo mandasse nell’aria, facendoselo sgorgare da dentro, con quei colpi di pietra che si dava sui ginocchi.

Sua madre si metteva subito a fargli dei segni col capo: vieni qua, gli faceva, vieni qua, che ti devo dire una paroletta. La ragione lo spingeva ad allontanarsi, come quando era muccuso e sapeva di doverle buscare, ma il suo corpo istintivamente obbediva ai segni di mano invitanti di sua madre e issofatto si ritrovava davanti a lei.

Attraverso la porta mezzaperta, vedeva nell’antistanza le sedie rovesciate sulla tavola, la scopa appoggiata là, e la luce del mattino avanzato che entrava nella cameraperdormire e la tagliava in una diagonale di pulviscolo risplendente. Da quest’occhiata, l’impressione che gliene veniva era che sua madre avesse come levato mano tutt’a un tratto di fare le pulizie di casa, per smacinare d’urgenza, non si capiva che cosa, con quella pietra.

Accanto alla porta, al sole, c’era una incannata, ma sopra, invece di fichi, strisce di mosciame o pomodori, stavano a seccare certe scarde di ossetti, che chi non aveva l’occhio, non avrebbe saputo né potuto mai e poi mai riconoscerle come ossetti di questo o di quel pesce. Ma avendo l’occhio, lui, avendolo anzi doppio: occhio reale e occhio sognante, quelle scarde, così bianche, spumate, come fossero di zucchero filato, le riconosceva per ossetti di fera, e più precisamente di feruzza: e di quale feruzza, gli veniva spontaneo di pensare, se non della Mezzogiornara, ammazzata allora allora e ancora e ancora dall’Eccellenza?

Sua madre pigliava in mano gli ossetti che andava smacinando un poco alla volta, e scrutandoli e odorandoli, ne sceglieva alcuni fra i più secchi e immacolati, così fini da essere trasparenti, e li metteva in un piattino di stagnola che stringeva in grembo: poi, con quella pietra, una grossa pietrabambina, tonda e levigata come un uovo, si dava a frantumarli, come faceva col sale grosso. Quando li aveva tritati, si girava a pigliare un bicchiere, posato accanto a lei, lì sulla soglia. Nel bicchiere c’era del miele e lei, con un dito, ne faceva scolare un poco sopra il frantumo di ossetti nel piattino; con un cucchiaio, poi, lavorava per amalgamare benbene il miscuglio. A quel punto, posava sulla soglia il piattino, allungava la mano, sempre lì dietro a sé, pigliava una boccettina dove da tanti anni tenevano dello spirito da bruciare, e gliene sgocciolava un poco sul miscuglio; posava la boccettina, pigliava una scatola di fiammiferi di legno, ne accendeva uno, aspettava che svampasse e dava fuoco al miscuglio: dal piattino, allora, si alzavano sino agli orli fiammelle cinerine. Sua madre fiutava il fumo, poi girava un istante gli occhi dentro casa, sopraccigliata, e poi tornava a guardare davanti a sé, passando lo sguardo sopra di lui, però senza vederlo, come fosse un fantasma e come non fosse più suo figlio, quello che prima aveva chiamato con la mano perché doveva dirgli una paroletta. E dire che lui, ora che era là, davanti a lei, avrebbe dato qualsiasi cosa per sentirla parlare, per sentirsi rivolgere la parola. Gli veniva come un groppo di lagrime, una gran tenerezza, e doveva forse a questo, se riguardandola, accarezzandone cogli occhi la persona, gli pareva di scoprire, per quanto morta da tanti anni, che era ancora incinta, incinta, come l’ultima volta che l’aveva vista viva: incinta grossa, che doveva sgravarsi da un momento all’altro, come l’avevano lasciata lui e suo padre, quella volta che avevano varato per il Golfo dell’Aria. Era il millenovecentoventinove, il mese di ottobre, lui aveva una ottina di anni ed era, quella, una delle prime volte che i pellisquadre lo pigliavano in barca per il Golfo. Tornando, erano incappati in un temporale col mare forza otto che li aveva sbattuti alle Isole. Erano rientrati a casa dopo tre giorni, viaterra, passando per Milazzo, e l’Acitana, l’avevano trovata morta ormai da due giorni, di parto.

Sua madre, poi, si fermava una ciocca di capelli sulla nuca, raccoglieva il piattino ancora caldo, pigliava fra le dita un poco di quella cenere d’ossa mista al miele, la sfregava fra i polpastrelli come una ragnatela di ruggine fresca, l’assaggiava sulla punta della lingua e ancora una volta, ma questa volta apposita, per vederlo, alzava gli occhi su di lui. E datagli una sguardata, subito spalancava la porta su tutti e due i battenti ed entrava in casa, strisciando contro lo stipite, faceva un passo con quelle sue gambe lunghissime e spariva dentro, lasciandogli tutta libera la visuale dell’antistanza.

A destra c’erano le sedie, sopra le sedie erano allungate le tavole e sopra a queste, c’era il materasso di crino: vedeva il letto che sua madre gli parava per la notte e sparava al giorno, se non era ammalato. E in quel momento, era giorno e il letto era parato. A letto, c’era un muccusello che aveva la faccia di giallocanario come un melloncino di Malta, e il muccusello era perlappunto lui: lui guardato, che guardava. Era lui, muccusello di cinque, sei anni, della stessa età, suppergiù, che aveva suo padre all’epoca della Mezzogiornara: lui, con la stessa faccia di giallocanario che aveva Caitanello, quando i cacciatori gli ammazzavano la compagnella.

Qui, i due ’Ndrja, il marinaio barbuto che guardava dalla soglia, e il muccusello che guardava dal letto fra le sedie nell’antistanza, giravano l’uno e l’altro gli occhi, come guardassero tutti e due con un solo paio d’occhi, andando con lo sguardo al ripiano alto della credenza, a quel punto dov’era collocato il famoso boccaletto senza manico dentro il quale, sulla parola dell’Acitana, stavano le ceneri della Mezzogiornara. E qui, lo sapeva, finiva fatalmente il sogno, come qui finiva il racconto che sua madre gli faceva, un po’ a lagrima e un po’ a riso, di quella impossibile amicizia tra un muccusello chiamato Caitanello e una feruzza chiamata Mezzogiornara.

Quel sogno, l’aveva fatto e scordato: né quella notte, a bordo della corvetta in navigazione fra La Maddalena e Livorno, né poi, gli era più tornato a mente. Era come se quel sogno l’avesse fatto allora per dopo, come se il sogno si fosse incuneato in qualche angolo della sua mente, aspettando il suo momento, e il suo momento era questo momento qua, sulla marina femminota, quando fra dormi e veglia, gli insorgeva nella mente il delfino che gli aveva infavolato il signor Monanin. E qui capiva che i suoi sogni, a occhi aperti o a occhi chiusi, erano effetti del delfino di Baia, era lui, quel delicato di cuore, quella favola d’amico sincero e fedele, lui col suo guaglioncello, era lui causa di questi pessimi, pericolosi effetti, di queste irrealtà o controrealtà che erano i sogni. E qui, di conseguenza, capiva pure come aveva potuto infatuarsene a sua stessa insaputa, adombrandolo, sempre a sua insaputa, di cose segrete, sue, di famiglia, segrete anche a lui: e la Mezzogiornara poteva considerarsi veramente un segreto di famiglia, personalmente lui, poi, poteva percosìdire considerarla un segreto sentimento.

Gli tornava a galla il sogno di quella notte d’agosto sulla corvetta e issofatto vedeva che senso avesse per lui quella scena con sua madre al posto di sua nonna Marchiona e lui muccusello a letto, al posto di Caitanello, e in cui l’Acitana con la mano gli faceva segno d’avvicinarsi, e lui, il figlio ormai barbuto, ormai braghettone di porta, che lei non aveva conosciuto, s’avvicinava e allora lei gli faceva vedere che stava preparando lo stomatico per liberarlo dall’invasamento della feruzza, di quella tale Mezzogiornara, quel muccusello a letto, laddèntro, con la faccia giallocanario. Vedi? gli diceva cogli occhi l’Acitana, e in quello che gli diceva era il senso di quella scena, ridotto a parola. Quando eri un muccusello, te le minacciavo, te le minacciavo, ma non te le davo mai, perché eri un muccusello ed eri scusato se t’immedesimavi in quella fesseriola che tuo padre commise quando era muccusello come te. Ma ora, ora che sei un carnevalone e ti pretendi ancora di giocare, peggio che con le feruzze, con favole di certi animali che siccome non esistono, sono come fenomeni contronatura, ora che scusa hai, che scusa può trovarti persino tua madre che è tua madre? Allora t’immedesimavi, figlio, e va be’, un muccusello è portato a mirarsi nel padre, sia nel suo bello e sia nel suo brutto: perché, che ne sa un muccusello di bello o di brutto? lui, il padre vede. Ora però, ’Ndrja mio, non t’immedesimi più in tuo padre, ora ti smedesimi, te n’esci fuori razza, e ora sei bello spigato, ora sei un carnevalone, scusante non ne hai: e io, io, quelle ceneri che ti minacciai tante volte da viva, per intimorirti e farti pigliare l’olio di ricino, ora, da morta, te le farei mangiare, tutto il boccaletto. Perché, ora sei veramente infatuato grave, ’Ndrja mio, ora avresti bisogno d’uno stomatico come il pane…

Tale padre, tale figlio: sì, però, peggio. Doveva essere, per fare un esempio, che si prestava a meraviglia, come quando certi caratteri del padre: colore degli occhi, parlata, camminatura, eccetera, tornano identici nel figlio e a questo gli succede di essere scambiato per il padre, solo che la gente dice: è la brutta copia del padre, la brutta copia, non solo alla figura, ma anche al resto. Così, se il padre, muccusello, fece comunella con le feruzze ed ebbe una passioncella per una di esse, il figlio, per mettersi all’altezza del padre, s’inventa o si sogna pure lui una passioncella, una infatuazione, però non con una feruzza, ma con una specie, cioè col cosiddetto delfino che da come lo rappresentano certi delfinari, si piglierebbe per un fassimile della feruzza, compagnone e scialacquone pure lui, pure lui senza male né malizia: sarebbero, la feruzza e lui, come fossero due età d’una stessa persona, sarebbero, sarebbe quindi la fera quando è muccusa e non ha messo ancora i denti, e sarebbe la fera quando è ormai nonnava trentenaria e i denti li ha ormai persi, sarebbe, in due parole, la fera senza la fera. La feruzza però, è una cosa e il delfino, anche ammettendo che sia la fera trentenaria, ormai scoglionata, bavosa e gettata all’elemosina, che fa la buffona e passa col piattino, è sempre un’altra cosa: quella è la bella e questa è la brutta copia della fera, un ricalco, un’ombra confusa, mai l’originale.

Così, tutto si ricollegava alla Mezzogiornara e a suo padre, tutto si partiva da quella coppiella e tutto tornava a quella. La verità era una ed era sempre la stessa, era che lui si era invasato, allora e per sempre, di quella Mezzogiornara, di quella compagnella che gli aveva sempre invidiato, a suo padre, e che gli era rimasta in gola, per non dire in cuore. Così, gran carnevalone di guerra, partiva, tornava e chi si riportava a casa, sotto mentito nome? La Mezzogiornara, quella che era come una personella di famiglia a casa sua. Gira, gira e dove si ritrovava? Davanti al boccaletto senza manico che stava lassòpra alla credenza. Eppure, non era più un muccusello, né poteva essere giovane o anziano, dato che per cose di quel genere o si è muccuselli o si è centenari: doveva essere vecchio, di conseguenza. In due, tre anni di guerra, perciò, gliene erano passati tanti, che era diventato vecchio: e quando uno s’invecchia, che fa? si rimbambina, no? torna muccuso.

Lo ribellarono due o tre gridate di donna, che si sprigionarono dalla oscurità aggrottata del paese femminoto, come lingueggianti fiamme dagli affumicati focolari:

«Testadimorto, pirdeu che testadimorto» gridava quella voce, come se invece di parole, le uscissero dalla gola fili roventi di ferrofilato.

Immaginò che a gridare fosse la femminota che s’era pigliato in casa Portempedocle per il rifocillo. Portempedocle, di punto in bianco, doveva essersene andato all’aperto, per soddisfare forse qualche suo bisogno, o magari, dato il tipo, ora che s’era appuntata la pancia, era uscito per rimettersi in cerca del suo Mosè, pensando che sennò, Boccadopa gli dava pelliata e pelliatona, questa volta.

La femminota s’azzittì, aspettò ancora qualche secondo sulla soglia e poi si ritirò dentro, facendo sentire l’infuriamento che aveva, da come s’incasò la porta alle spalle con fracasso. Portempedocle però, insistette a tenersi strettostretto allo scuro; tornò il silenzio e lui si ritrovò ancora solo, in compagnia delle carcasse disseminate sulla marina, dentro quel confuso, fosforescente biancheggiare di sagome di fere, e quel sentore di vulcanico, di carbonella di forgia fredda, sotto il naso.

Dopo pochi momenti però, Portempedocle si rifece vivo, e per quello che disse e per quello che lui mentalmente gli rispose, sembrò in quel momento come lo mandasse sua madre, per appurare se gli aveva fatto effetto lo stomatico, per metterlo alla prova e vedere se si era liberato di quella infatuazione di fera, o per meglio dire, di delfìfera. E se lo spirito di lei stava lì dintorno e poteva sentirlo sussurrare e leggergli nei pensieri, avrebbe saputo che suo figlio soltanto ora si rinsaviva, soltanto ora tornava veramente lui, al posto suo di scagnozzo fra i pellisquadre, soltanto ora lasciava fottere feruzza d’infanzia e delfino di Baia e rimetteva mano e mente, sensi e sentimenti, alla fera che è la fera, e con questo diceva tutto, diceva una cosa troppo seria. Soltanto ora: ora che si presentava un altro a decantargliela, e nemmeno uno di quelli d’altobordo, uno di quelli che dall’altezza del loro punto di vista gli armavano il casobello, che per essi era perso in partenza, senza potere nemmeno combattere, non un Eccellenza dispotico, ma un meschino, lazzariato soldatello dell’esercito italiano, un pelleossa, un testadimorto, quel Portempedocle, gli bastava quel delfinaro per sonare sano, se lo toccavano su quel tasto.

«Mosè? Mosè? Mi sentite?» ripigliò a invocarlo Portempedocle.

Ora però, lo invocava in un sussurro, segretamente, come sapesse che era lì, quasi con l’orecchio alla sua bocca, tanto da poterlo sentire anche sottovoce.

Doveva avere bevuto, parlava con la lingua imbrogliata e la voce gli usciva tutta spiritosa in quel richiamo confidente. Agiva per sé in quel momento, una volta tanto non obbediva a Boccadopa: e faceva proprio sentire che il vino lo aveva reso libero e indipendente, senza più soggezione a quel dispotico mutilato. Il vino, nientemeno, gli aveva dato il coraggio di invocare Mosè in proprio, per il piacere suo. Dai vapori di vino, aveva certamente ricevuto quella bella ispirazione ed era scasato fuori per invitarlo al suo festino:

«Mosè… Mosè…» lo chiamava. «Mi scialai, vi dico, mi scialai, m’abbuffai. Questa signoruzza mi disse: mangiate, mangiate, meschino. Vi si vedono l’ossa, tanto siete trasparente e fino. Saziatevi con questo pesce delicatissimo e ristoratevi con questo vino, che vi dà sangue e vi rinforza lo schino. E ora, se vi devo dire, mi sento un Maciste…».

Aprite gli occhi, Portempedocle, fu tentato di dirgli, apriteli assai, per il vostro bene ve lo dico. Io v’avviso: quello che chiamate pesce, delicatissimo per giunta, dategli tempo e ve n’accorgete che mi sapete dire se non vi ritorna per pescebestino e che malarazza di bestino… Ora vi sentite un Maciste, è vero, la dà st’impressione di rinforzamento selvaggio, ma la dà, per sconquassarvi meglio poi, col madrone di pancia che vi stronca in due e con la sciolta che vi leva il respiro…

«Mosè? Mosè?» l’appellava Portempedocle, con la voce che era un sussurro, ma vicino, chiarissimo, come parlasse dallo scuro dentro le mani a imbuto: «Grazie, graziissimo, Mosè, per questo pesce di re e di grandi signori. Un pesce così, e non ve lo dico per complimento, un pesce così a Porto Empedocle solo il barone La Tuma poteva vederselo portato in tavola. E ora, com’è il mondo, eh, Mosè? ora gli successe di mangiarselo pure a questo pezzente che il barone La Tuma, se gli sputa sopra, lo profuma. Essì, e ora se lo mangiava il sottoscritto se non era per voi, e ora questo mendico si metteva all’altezza del barone La Tuma, se non era per Mosè. Ma domani, domani, quando i signori rientreranno nei loro diritti, noi, allora, un pesce così che costerà un occhio, in sogno lo vediamo un pesce così, in sogno…».

Eccone un altro, pensava. Un altro che la decanta, un altro che la decanta basandosi sull’apparenza, un altro di quelli che la vedevano, o che la mangiavano per la prima volta, prima e forse ultima volta, e subito se n’ispiravano, subito di bocca gli uscivano mirabilie. Non sono tutti uguali, si diceva, st’applauditori volandieri di delfìfera, differiscono e differiscono nel senso che alcuni si risentono dall’ombellico in sopra e sono quelli che si regolano ad occhio, come nel peso, e fanno calcolo solo della bellezza, del suo puttanesco esteriore, e altri invece, come il qui presente mignunaro portempedoclese, si risentono dall’ombellico in sotto e sono quelli che hanno il palato misterioso, ignaro di pesce ricco, spada o ricciola, tanto per dire, e quella sua merdarella la pigliano, al summosummo, per cibaria squisitissima, per poi infallibilmente maledirla quando gli ribella gli intestini e se ne vanno in sciolta, anima e corpo…

Portempedocle andava facendo qualche passo, strisciando coi piedi nelle pezze lungo il bordo della spianata rocciosa. Poi si fermò e gli parlò ancora, lagnandosi senza dolore, con lagrime di vino negli occhi asciutti:

«Mosè? Mosè? Mi fa tossico questa bellezza che mangiai, se voi non gradite, mi fa tossico, ve lo giuro, quello che m’inghiottii, tossico, tossico, tossico…».

Ah, potete metterci la firma che vi farà tossico, gli rispose, sempre in mente sua. È per sua natura tossico, tossico.

«Ma, come?» continuava Portempedocle, singultando a parole. «Ci portate in mezzo a questa manna, gran Mosè che siete, ci graziate così e poi, poi ci scomparite? Nemmeno un ringrazio ci permetteste di darvi, nemmeno un baciolemani, quando non solo le mani, ma anche i piedi vi dovevamo baciare per questa manna, che altroché quella là, altroché quella che ci faceste cadere in bocca allora, altroché quella celeste, altroché, altroché…»

Doveva saperlo che dietro Mosè, arrivava anche il momento della manna, per Portempedocle. Manna, quella parola magna, Portempedocle la mentovava solo per decantare somma la fera a ghiotta, nemmeno lontanamente immaginando però, come la parola manna le si attagliasse a pennello.

Manna, parola magica, fortunata… Chi viene da una grande fame, la prima cosa che si sente in bocca e gli riempie la pancia, alza gli occhi al cielo e la chiama manna, celeste mangeria, fosse pure ghianda o cuscuso per i porci. La manna è manna, non è affare di palato ma solo di sacco intestinale: né occhi, né naso, né labbra, né lingua, né vista, né odore, né sapore, niente ci ha a che fare con la manna, solo lo stomaco ci ha a che fare. E lo stomaco, eccone uno, là allo scuro, non appena si sente sciogliere i crampi e si va livellando, subito, come un rutto, rigetta alla bocca quella parola: manna, perché, fosse pure fango, la fame quando è fame, la colora di celeste e celestiale. Perché la manna, fatalmente, l’abbellisce la stessa fame: perché, ebrei o cristiani, tutti d’una stessa fede di fronte alla fame, popolo e popolazione, nazione errante o villaggio fermo, anche se nessuno ne sa niente, non si sa niente cioè di certe guerre, di certe carestie e certe pestilenze, ci furono e ci sono sempre di quelle razze di grandi digiuni che poi spezza soltanto qualche specie, nuova o antica, di manna. La fame le fa percosìdire da ruffiana alla manna, e un qualsiasi mangiare porcherioso lo fa apprezzare come un mangiare di scialibi, quando addirittura non fa scoprire mangiari nuovi in cose che nessuno si sarebbe mai sognato che un giorno se le sarebbe messe in bocca e masticate e inghiottite. Insomma, chi ci passava, ogni volta poteva constatare questo: che la manna si guardava cogli occhi della fame, più questa era arraggiata vecchia, più quella faceva acquolina in bocca, come fosse filetto o trancia di spada, più quella era al punto in cui il cristiano mangia il cristiano e più questa appariva manna ammannita.

Quelle razze di fame le mettono in faccia i loro connotati, alla manna, pare quasi che tutte quelle strane, stomachevoli manne spuntino spontanee dal ventre della fame, come spuntano cardi, gramigne ed erbepulici dalle dune assetate e dalla plaia di fango secco. Quelle razze di fame fanno la manna, come il pane duro di giorni fa la muffa: e le più nere, orrendamente calme e invisibili, sono quelle che vengono con le carestie di mare, e si fermano e durano, e crescono, si fanno panciute un poco di più ogni giorno, intartarandosi nel deserto che si creano intorno, nel silenzio delle lingue gonfie, sono quelle, queste che gli constano e sono queste, quelle che contempo gli costano lagrime di sangue, a loro, ai cariddoti, e a quelli come loro. Sono quelle razze di fame che contempo, nello stesso corpo, sono quelle razze di manna e fame e manna si chiamano, con un solo nome: famanna, e il corpo che le figlia è quello della fera. Per queste sponde, per questo scill’e cariddi, quando soffiano le ventate pestilenziali di quella razza di fame, è la fera, la madre matrasta, il madrone di fame che fa torcere le visceri, ed è lei stessa, la fera, la manna, lei unica e sola, la fera, questa e quella una cosa e il suo contrario, fame viva, manna morta: famanna, ruttata fresca o ammosciata vecchia.

Poteva mai immaginare, quello strambato e occhichiusi di Portempedocle, poteva mai immaginare come s’attagliava a pennello a quel suo scialibi di ghiotta, la parola manna che gli era scappata di bocca? Doveva rinascere, e rinascere pescatore sullo scill’e cariddi, per capire quel fenomeno di natura: d’una certa fera che gli faceva da fame e sfame, da malattia e medicamento, da mannaia e da manna.

Un tipo come Portempedocle, per farlo capire, bisognava che l’imboccasse col cucchiaino. L’unica, era portargli un paragone, anche se nei paragoni i fatti si vedono agevoli ma sfocati, o troppo più distanziati o troppo più ravvicinati, come attraverso un pezzo di vetro colorato: ma è pure vero, che solo attraverso quel pezzo di vetro, è possibile tante volte guardare controsole, affrontare cogli occhi certe specie di luci troppo barbare e crude, che se non accecano, abbagliano.

Il paragone doveva basarsi sullo scioglimento dell’enimma mannaiamanna, carneficesalvatore, enimma che era poi frequentissimo anche fra i cristiani: doveva basarsi sul perché percome poteva mai succedere, che mentre la fera li riduceva all’ultimo respiro, gli faceva mangiare i gomiti, vendere le pupille degli occhi, li consegnava, mani e piedi legati, alla credenza, tutto quello che riuscivano a mettere in pancia, era qualche pezzo di lei stessa, la fera, o salata e secca, a mosciame, o assincopata fresca, dal grande scasso di mangiare, e gettata rivariva dalla rema. Questo, è un caso, ma siccome per lei non c’è mai caso, mai cosa che le succede per caso, verrebbe da credere che la rema non c’entra e che è cosa fatta apposta: le vive cioè, invece di fargliele dirottare lontano alla rema, quelle carogne di compagne, gliele lascerebbero arrivare ai cristiani assediati dalla fame. Perché? Per tenerli in vita, perché il gioco gli piace, sinché lo giocato è vivo: per questo, terrorizzano il tonnacchiolo, ma non lo sterminano mai, per questo, se gli riesce, scodano il verdone, ma lo tengono, trattengono ancora a galla afferrandolo coi dentuzzi a spinadirosa per i brandelli di pelle dove lo troncarono di coda, non lo fanno cioè sprofondare subito come sarebbe legge di natura snaturata perché quel potente capacitoso, privo di pinne di galleggiamento e privato di coda, di quello cioè che deve muovere da quando nasce a quando muore, si levi dalle pene: e per questo, per questo, al cristiano gli levano tutto, ma non gli levano la vita. Su questo, doveva basarsi il paragone.

Portempedocle doveva figurarsi di fare un duello con un suo mortale nemico, lui con le sole mani nude e quello con un leccasapone dalla lunga, scattosa lama sfilata a serramanico. Che farebbe, lui? Si parerebbe i colpi, eh? Ma come? A chiacchiere? Quello, con la punta taglientissima del leccasapone, prima gli tagliuzza le mani per lungo e per largo, crocette su crocette come un tatuaggio, e quando gli riduce le mani come due pendule di sanguinaccio, allora viene più allo scopo, si fa più dentro nel gioco: e lo pizzica, lo sguarra, lo trapunge, gli entra ed esce dalle carni di punta e di taglio, gli fa zampillare il sangue dalla persona come acqua da una fontana. Però, il colpo di grazia non lo dà mai. Anzi, mentre gli apre e fa intacche nelle carni come se dovesse infilarvi dentro spicchi d’aglio, e per finirlo, basterebbe mirarlo a un qualsiasi punto vitale, qua e là lo tampona, gli stagna il sangue con cotone idrofilo e garza. Non lo disinfetta, né cuce né rimargina, solo questo: lo tampona, gli frena lo sbocco di sangue, giusto per tenerlo all’impiedi, a bagnomaria, perché così può ancora travagliarlo con la punta, lancinarlo dove già lo ha ferito, ferirlo dove ancora non lo ha. E dopo che all’impiedi, lo tiene in ginocchio, perché così può ancora puncicarlo, farne sfregio. Non l’ammazza mai tutto, in conclusione, non lo fa stramazzare mai con la faccia nella polvere imbevuta del suo sangue, perché il colpo di grazia se lo riserva sempre per la prossima volta. Rifatti il sangue, ripiglia forze, e così dopo torno e ricomincio, questo sembra dirgli. E tante volte, la fera torna e ricomincia che il cristiano ha le ferite ancora aperte e sanguinanti.

Ma poteva mai farlo capire, Portempedocle, poteva mai dargliene un’idea, persuaderlo, anche con paragoni più indovinati di quello, che le cose con la fera stavano esattamente a quel modo? Doveva veramente rinascere in un’altra vita e nemmeno allora, forse: perché, d’altra parte, bisognava onestamente ammettere che gli stessi pellisquadre, con tutte le vite che potevano sommare assieme, di padre in figlio, di generazione in generazione, avevano voglia di dire, ma di fronte alla fera e alle sue incredibili imprese malazionarie, erano ogni volta come la prima volta e se ci credevano, ci credevano perché le malazioni le vedevano coi loro occhi, e perché ne erano, essi stessi in persona, la prova vivente.

Intanto, per quella manna, Portempedocle lusingava sommo Mosè:

«Altroché quella, altroché quella che c’impetraste dal cielo… Questa volta faceste le cose in grande: altroché sospiri d’angelo, altroché noccioline americane. Questo è tutto un altro mangiare, questo sì, che è mangiare cristiano. E voi, voi ci scomparite? non ci concedete di riconoscervene il merito? Dirvi grazie, niente, non possiamo, per questa manna che mi arrivò sino all’unghia dei piedi? Manna di un Mosè giovane e marinaro, si capisce, non manna di un Mosè vecchio e profeta, d’un Mosè che vive d’aria e la fame non la concepisce. Eh, no. Mi dispiace per mio padre che me la vantava sempre… Ah, cibo celeste, diceva, mi ricordo. Ma non c’è comparazione fra questa e quella, eh no. Io mi sento un Maciste, vi ripeto e dico. Mi sentirei, ah, ah, mi sentirei di pigliare quel Boccadopa là e dirgli faccia a faccia: volete trasbordare? e trasbordate a bordo al crigno che vi fotte. Ingiuriatemi, forza, e vi faccio volare all’altra sponda… Con Maciste l’avete a che fare ora».

Era una farsa: Portempedocle che si sentiva un Maciste, figurarsi. Fra poco, quel Maciste se ne sarebbe andato tutto in sciolta, quella potente manna non gli avrebbe dato tempo nemmeno di allentarsi la cinghia dei pantaloni e di abbassarsi sui calcagni, fra poco si sarebbe sentito tagliato in due dal madrone di pancia. Altroché quella, diceva, ma nemmeno gli passava per la mente che funzionavano tutte e due come purgativi e questa era purga assai più potente di quella. Il meschino non doveva saperne niente di niente: quanto a questa, se si doveva giudicare da come la magnificava gustata e ghiotta, non se lo sognava nemmeno che potesse avere effetti purgativi, e quanto a quella, sicuramente, non era mai andato dal farmacista a dirgli: mia madre mi disse di dire a vossia di darmi quattro soldi di mannite, perché in quel caso avrebbe visto il farmacista che pigliava una tavoletta come di cioccolato bianco, e gliela dava. Insomma, non si sarebbe riempita tanto la bocca con quella parola, Portempedocle, se avesse saputo che la famosa manna si trovava oggigiorno in libera vendita nella farmacia ed era intesa mannite e si coglieva sopra un albero chiamato albero della manna, che sarebbe poi un certo albero inteso frassino che forse voleva dire fra sì e no, nel senso che quello era veramente l’albero della manna, ma questa manna non bisognava inghiottirsela alla lettera, era e non era quella, e questo era sì e no quel tale albero della manna. Portempedocle, sua madre, non doveva averlo mai purgato con quella mannite, ma non era la sola: tante madri non la stilavano, vinte forse dagli scrupoli religiosi per il fatto di pensare sempre alla manna celeste. Eppure leggera, leggerissima, più leggera ancora della magnesia, la mannite è l’unica per liberare, lindo lindo, lo stomaco di vava e muccuselli, che lo stomaco l’hanno ancora tangeloso. Quelle madri invece, con l’idea di fare sacrilegio, i figli, anche se teneri teneri, li purgavano con sale inglese e con olio di ricino, con questi purgativi ronzoni che ribellionano pure l’anima.

Fra non molto però, l’avrebbe sperimentata di persona: fra non molto, la stessa ghiotta gli si sarebbe rivoltata nelle budella, purgativa che Dio disse purgativa, causa e pure effetto: da manna si ribellerà a mannite, a tutto un intero albero di manna. Sarà cosa da raccontargliela al medico, caro pelleossa. Non lo complimenterete più tanto, il vostro Mosè. Forse vi verrà davanti agli occhi la visione del popolo ebreo, accosciato sui calcagni, che se la vede pietre pietre nel deserto.

Portempedocle, per parte sua, andava a zigzag nei vapori di vino:

«Eh, Mosè, mi sentite? Tossico mi diventa, se voi non mi tenete compagnia. Ora, dico io, non è un peccato che sta manna, proprio per opera vostra, mi deve diventare tossico?».

V’avessi qua, gli fece col pensiero, anche per tenervi a compagnia, lo farei lo sforzo di darvi un’idea, anche pallidissima, di questo enimma di fera, fatto di manna, mannaia e mannite. Ma tutto sommato, per voi è preferibile restare cogli occhi chiusi: perché, se poco poco vi portassi nel vivo della fera, strambato di testa già un poco lo siete e finireste allora di strambarvi tutto.

Ma lui non si quietava, insisteva, spiritato di vino:

«Venite, Mosè, venite, spicciatevi. Allora, veramente volete che mi fa tossico?».

Vi fa, vi fa, vi dico, voglio o non voglio io. Anche se avete i dodici apostoli a tavola con voi, lo stesso vi fa tossico. A voi, vi fa. Quanto a me, è un altro paio di maniche: a me, non può farmi tossico. Ma credete, perché sono Mosè, per questo, credete, perché sono Mosè di chiamata? No, no: se non mi fa tossico, è perché mi fecero le vaiole, mi vaccinarono come fosse vaiolo. Intendo dirvi che l’imparai presto e ci feci il callo, l’imparai come il sillabario e le operazioni di aritmetica. Mangiala, mangiala, mi faceva mio padre. Mangiala, ora ti schifa, ma poi mi ringrazierai. Rifresco all’anima di mio padre, dirai. E in questo aveva ragione, però solo col passare degli anni me ne persuasi. Che bisogno c’è, ci dicevamo noi muccuselli, che bisogno c’è di mangiare questo terribilio che la notte ci fa scappare all’aperto, ad aggirarci fra le canne del canneto come anime in pena? Che bisogno c’è di farci andare in sciolta, se c’è altro da mangiare? Ma ce lo fanno apposta i padri? Invece, una punta oggi, una punta domani, come con una cosa velenosa, la tracina, tanto per dirvi, che se vi spinate oggi, vi spinate domani, sempre un poco per volta, alla fine non vi fa più effetto mortale, il corpo s’abituò, gli entrò in simpatia, a quel veleno della sua vita: gli entrò come un servo col padrone. Capite, Portempedocle? Per sverginarlo a nuotare, che fate con un muccusello? Gli date una spinta, no? il muccusello se ne cala sotto, risale, inghiotte acqua, dopo le prime boccate gli pare d’annegare e intanto sbatte mani e piedi, non lo sa e sta già nuotando. Voi sicuramente vi domanderete che bisogno c’è di dargli la spinta, non si può dare tempo al tempo? Eh, no, il nuoto è una di quelle cose nelle quali non si può dare tempo al tempo: il mare è là, e voi camperete o morirete più là che qua, e tanto vale entrarci in confidenza subito, piuttosto prima che dopo; è meglio, cioè a dire, che c’entrate prima voi in confidenza, che lui, perché dalla spinta che vi dà lui, tante volte, se già non siete mezzo pesce, difficillimo risalite. E col tossico di fera è l’identico, è come sverginarsi presto a nuotare, perché poi sarebbe troppo tardi; perché pure lei è là, e voi camperete o morirete, più con lei che con tutti gli altri pesci e pescibestini messi insieme.

Portempedocle parlava, sparlava: non poteva certo sentirlo, e col vino che aveva in testa e la sbobba in pancia, toccava ogni corda che sapeva, che poteva, pur di decantarla.

«Appena l’assaggiai, sapete che mi dissi, fra me e me? Mi dissi: questa volta scelse una magnificenza di manna e si capisce, scelse una magnificenza di pesce, in carattere con la sua figura di marinaro. Meschino di me, mi dissi. Ah, meschino Deluterio Gabriele, e potevi mai sognarti un tale boccone marino, mentre stavi in mezzo alle nevi del Dienepre? Ti potevi mai sognare che un Mosè, per un meschino pari tuo, andava a scegliere la sua manna più bella?»

Gli venne dal cuore di dirgli, e questa volta fu veramente come se glielo dicesse: oh mignunaro Deluterio Gabriele, se capii bene come vi chiamate, allora voi andate pensando che se le femminote misero a cuocere la fera a scialapopolo, casa per casa, per non parlare di quella che salano e seccano a mosciame, la scelsero apposita, la scelsero a preferenza del pesce cristiano, o di carne, o anche della miserrima pasta scondita, o del pane e cipolla o del pane asciutto, la mollica per pane, la crosta per companatico? Ah, portempedoclese strambatizzo, e vi pare, vi pare che una simile manna, uno se la può scegliere, forse? Il suo dio, quello, forse uno se lo sceglie? L’Italia, le guerre d’Italia, la lontananza, la morte per le guerre d’Italia, uno se le sceglie, forse? E forse, uno si sceglie il posto dove nasce? Si sceglie forse il mestiere di pescatore? Il mare che gli dà da vivere, ma un giorno gli piglia tutto perché ci muore, quello si sceglie? O si scelgono i riatteri? Uno, tutto questo, secondo voi, se lo sceglie? E la fera, la fera che sta come a cappello di tutto questo, uno se la sceglie, credete, la fera? Sarebbe come dire che uno si sceglie malattia e morte, invece di salute e vita, questo, per caso, lo sentiste mai dire di qualcuno? Ma con questa fera, ora, voi mi potete dire: ci faceste un patto, forse? Non potete cambiare mestiere, mare, tipo di vita o di morte, voi mi potete domandare. Essì, potrei, vi rispondo io, potrei, potrei… Non potete immaginare quante e quali cose, una guerra vi fa capire che dovete e potete cambiare. Ma una guerra è come un terremoto, non sa mai quello che piglia di sotto e sconquassa: il brutto, ma pure il bello, il malo, ma pure il buono. Ma un uomo è diverso, non è guerra o terremoto, malo fenomeno di natura. Un uomo può forse cambiare alla rinfusa, all’orbisca, vita abitudini sentimenti credenze caratteri e sghiribizzi, suoi e degli altri, come fanno barbaramente guerra e terremoto? Un uomo dice: e da dove comincio? e dove vado a finire? Pigliate me: io, in primis, dovrei avere un purparlé con mio padre e con gli altri rispettabili pellisquadre. E ve li figurate? Cambiare? E che vuoi cambiare? Ti pare forse che un destino è un paio di scarpe che se ti vanno strette, te le levi e le cambi con un altro paio più comode? Così mi direbbero. Però non dovete pensare che a loro gli piace il mestiere che fanno, o che gli pare il meglio destino possibile, no. È il nostro, dicono. Qui, per il bene e per il male, qui sei nel tuo naturale. Il destino è come la casa dove nascesti e dove morirai. Patimenti e vergogne sono sempre fra te e lui, con nessuno che ti vede, tra le pareti di casa tua, e anche qualche piccola soddisfazione è fra te e lui. È come essere padronello d’una palamitara o anche lancitta, ed essere invece marinaio di governo sopra un veliero, oppure uomo di coperta o fuochista o mozzo, imbarcato sopra un grande bastimento, dove hai una buona paga, niente pensieri o patemi d’animo, ma per compenso, hai ordini, umiliazioni, servitù. Il tuo destino, lo servi e ti senti padrone, il destino degli altri, o lo servi come un servo o fuggi come un cervo. Parlano bene? Parlano male? Però rispondetegli, se ne siete capace. Quelli sono pellisquadre, caro mio, e il nome dice tutto. Lo sapete voi che significa pellisquadre? Significa che hanno la pelle come quella dello squadro, che sarebbe il verdone, ovverossia il pescecane, e squadro ci sta per squadrare, una pelle insomma come la cartavetrata, quella che serve ai falegnami per ripulire tavole e compensati dalle lische, pareggiandole e allisciandole come un velluto, per poi impellicciarle e lucidarle. Pelli, insomma, come la cartavetrata, ma più che pelli, caratteri.

Portempedocle, che naturalmente andava per il suo, gli stava dicendo:

«Ma che pesce è? Come si chiama? Sta brava femmina se la pigliò a male, quasi s’offese, perché glielo domandai. Mi fece: che andate cercando? Mangiate. Non vi basta che mangiate e bevete? Tanto per sapere, dissi io. Tanto per vantarlo col suo nome. Vi piace? Allora abbuffatevi, e non ci stonate a spiare che è, che non è, disse lei. Forse ne hanno gelosia, eh, Mosè? Forse non vogliono sbandiarlo in giro com’è sopraffino, eh?».

La voce di Portempedocle si spezzò di colpo e sparì in un rimescolio di sospiri e mezzigridi, di passi strisciati di corsa sulla roccia:

«Pirdeu, oh pirdeu…» fece di là, come soffiasse oscure vampate dalla bocca, quella femminota di prima, quella che il meschino chiamava brava femmina.

S’immaginò che la femminota, quatta quatta, gli fosse arrivata alle spalle, abbrancandolo senza tanti complimenti.

«Mosè, Mosè» gridò come in cerca d’aiuto, Portempedocle, con la voce mezza a piccio, risentita di lagrimelle, che erano una novità per lui e non si capiva se gli venivano tutte dal vino.

«Zitto… Zitto e muto…» gli impose in un sibilo la femminota, e poi lo assaltò: «Testadimorto che non siete altro, ci allarmaste tutte le ronde finanziere, ci scandaliaste morti e vivi, inglesi e italiani, qua davanti. Ma chi vi mandò, chi, mi domando io? Ma non vi potette a voi, il vino? Non vi levò le forze? Non v’azzittì? Non vi levò la parola? Vi spiritò, per giunta? Vi dette il pititìpititì di parola, per soprammercato?».

Le parole si smorzarono con lo strisciare dei piedi: questa volta, la femminota incasò la porta senza fracasso, e per questo forse gli sembrò che fosse la stessa oscurità, in cui s’immaginava che quei due sparissero, a chiudersi, silenziosa e impenetrabile, alle loro spalle.

Sentì freddo. S’immaginava i soldati caduti in sonno accanto alla cenere del focolare, forse con le femminote al fianco, nude e rosseggianti ai riflessi della fiamma; s’immaginò che persino Portempedocle facesse il servizietto alla sua scabrosa padrona di casa: che se la metteva sotto lui, o gli stava sopra lei, per maschio, come una grossa coperta di lana che spirava calori e gli traboccava d’ogni lato.

Si ricordò, allora, del vecchio insoldatato e pensò che forse aveva previsto giusto, e le femminote, capacissime che persino li trasbordavano, i soldati. Avrebbe dovuto ascoltarlo, quel vecchio spiaggiatore: i consigli dei vecchi spiaggiatori si ascoltano sempre.

Si lasciò andare sul fianco e poi si girò sulle spalle, tutto sulla rena: alla punta dei piedi, ora, non sentiva più le pietrebambine, intorno a lui, era sola rena e non avrebbe saputo dire se il mare l’aveva ai piedi o di fianco o in testa.

Muovendosi, sulla rena fina, gli sembrò di sfondare e di calarsene dentro: allargò le braccia, come fosse a mare e facesse il morto, per tenersi a galla senza nuotare. Stette così, a faccia all’aria, schiacciato sulla rena, come livellato con le carcasse, nel loro fosforescìo lontano lontano: gli pareva di vedersi morto dentro un mare di cenere, in compagnia delle fere, fra quel sentore di vulcanico, quel sapore di forgia, di arroventato e freddo, in bocca.

Cominciò a gingillarsi con la rena; v’infilava la mano dentro dentro, dove la sentiva più calda, e invece che lo scirocco pareva che fosse il suo lontano fuoco vulcanico a rinfocolarla; nella mano però, il calore, al primo contatto pareva volatizzarsi e la rena sembrava allora più fredda sulla mano. Ma lui continuava ad armeggiare con la mano lì intorno, a scavare e pigliare pugni di rena e maneggiarla a ceravergine: faceva, insomma, come se andasse cercandoselo lo spavento che si prese.

Sulla punta delle dita sentì i piccoli, fitti denti della fera. Qualcosa, dentro di lui, sembrò scattare e spezzarsi: fermò la mano, si irrigidì tutto. Restò come stava, col braccio teso, il polso teso, il palmo teso: stava così, come paralizzato, calato dentro la rena come in una forma di gesso nero, ma coi sensi, lucidi e allarmati, che sotto si muovevano curiosi, cercando freneticamente uno spiraglio attraverso l’impasto tenebroso. Ed era coi sensi che riconosceva sotto i polpastrelli il profilo beccuto, il taglieggiante ratipunto dei dentuzzi, la loro famigerata forma a spinadirosa.

Poi, fu come se dal contatto con quel cranio girato verso di lui sotto la rena, si partisse di lontano una vibrazione, il filo di una increspatura sulla distesa di mare, che istantaneamente raggiungeva lui e lo soprassaltava con un brivido lungo la schiena: gli veniva addosso, tagliando l’acqua come fosse una lama di pugnale, non con la sua smorfia beccuta, ma con la mutria di faccia senza bocca, feroce e solenne del verdone, con lo spacco dentuto nascosto sotto la pancia.

Si regolava coi sensi, ma non ancora in sensi: per un momento, infatti, perse la testa, non seppe più dov’era mare e dov’era terra ed era come se la fera s’avventasse contro di lui, sguarrando l’acqua col seghetto che gli gira, sopra e sotto, alle massacranti mandibole. Per un momento, scordò che così, faccia a faccia, non attacca mai l’uomo, e anche di spalle l’attacca raro, di persona, insomma, l’attacca rarissimo, perché lei, l’uomo, il pellesquadra, per chiamarlo col suo nome, l’attacca senza toccarlo, non rischia, non s’incalmiera le mani, dato che l’attacca in quello che ha più caro della vita: la palamitara, lo spada… Non sarebbe la gran vigliacca calcolatrice di pro e di contro che è, se s’avventasse così, di punto in bianco, all’orbisca contro un cristiano, senza uno scopo né un piano preciso e sicuro in mente; non sarebbe la grande architettatrice che è, sarebbe appunto un verdone, un qualsiasi pescebestino, un semplice, onesto, grezzo massacratore, uno stomaco vuoto che si muove per riempirsi. E sennò, dove sarebbe la differenza fra lei, che è la fera, e tutti gli altri che sono pescibestini?

Si scaricò subito di quella impressione. Anche qui, ora, era opera di suggestione e di sonno, ma qui, in gran parte, era opera sua, colpa del traccheggio dei suoi pensieri coi pensieri di lei: da qui gli veniva, forse, quella sensazione barbara che lei lo spiasse nel buio, come da un occhio in mezzo alla fronte, nascosto nei giri e rigiri del cervello che le sta rovesciato davanti come il parocchio di una coppola storta. Sentiva la presenza di quel cervello dentuto, appostato, pensante e trucchigno, come una magagna, lì accanto a lui allo scuro. La suggestione, insomma, gliela raffigurava ancora viva e tranellatrice, come se una stampa del suo cervello durasse, tale e quale, nella morte, seccato vivo sopra all’osso del cranio, e da lì, dalla morte, il suo potere magnetico agisse sempre, riuscendo ancora a caricare di elettricità le sue pinze beccute, fitte di spinedirosa.

E con questo, poteva dire che se n’era infatuato e ora si era veramente castigato, ora erano tornati cristiano e fera: ora, l’accoglienza che gli aveva fatto la fera, quel vecchio e fedele nemico, era completa, ora si sentiva nuovamente a casa, rientrato nel contrasto della sua vita.

Così, invece di ritirare la mano, gliela mantenne sopra e cominciò a sprovarle i connotati come per rinnovare la conoscenza, approfondirla, approfondirla anzi sino all’osso. In effetti, era curioso solo di sentirle quell’incavo lungo sulla fronte dove tiene come in mostra, portandolo con spavalderia, non meno che se fosse un grossissimo diamante, il famigerato cervello: perché era giusto quella, la parte della fera che conoscevano poco o niente, per il fatto che la testa, quando gli capitava quella fortuna, la portavano di corsa in Capitaneria per il premio, e se anche le tiravano fuori il cervello, i pellisquadre facevano appena una intacca per poterci infilare un dito.

C’era, sotto le dita, dove lo sentiva asciutto e poroso come pietrapomice, e c’era dove lo sentiva calloso e dove, per esempio vicino all’occhio, con repulsione, lo sentiva viscido e mollacchio, per qualche lembo di pelle che c’era rimasto attaccato e sopra la quale si era come incatramata la rena. L’andava scandagliando intorno intorno, di qua e di là, all’attaccatura dei due bracci della tenaglia beccuta dove stava, in un osso snodato e cavo come una bomboniera, il cervello: ai due lati, come due bulloni di raccordo, c’erano gli occhi, due palline di gazzose rinserrate all’attaccatura, come fossero gli occhi esclusivi del cervello. Qui, dietro il becco, andò cercando con le dita, sotto la rena, i contorni dell’osso, tastandolo coi polpastrelli come lo suonasse. Non riusciva però, dai bordi, a farsi un’idea della grandezza della cavità, né quindi dell’età che aveva avuto la fera: allora, vi calò sopra la mano a palma aperta, con cautela, per ridurre al minimo lo sgocciolio della rena, perché, senza volerlo, anche per paura di qualche scheggia, faceva sempre come se quella fosse là, viva e aqquattata, e lui si movesse per pigliarla di sorpresa, imprigionandole il cervello sotto la mano, come fosse una quaglia stracqua nella cannamele. Non sentì la rotondità dell’osso, perché la cupoletta mancava e la mano si posò sulla nicchietta scoperchiata: invece di pareggiare la rena che vi traboccava, la chiuse nel cavo della mano, l’appallottolò, pressata col palmo dentro la cavità, come fosse la cupoletta rifatta.

Stava tutto nel palmo della mano, una testina di cardellino, un pizzico di dinamite scaricata sulla fronte, dove piglia quel ripiego bozzuto, quasi a parocchio, quell’aria corrugatissima, come vivesse in grande, perpetuo soprapensiero. Da lì, come se il cervello stesso li figliasse, si partono e aprono i due bracci del becco, il sopra più corto, il sotto più lungo, di linea storta, un poco sinuosa, fatto apposta per addentare al massimo, serrare e troncare, precisissimo a una pinza d’elettricista. Da lì, pure, le viene la smorfia di riso, che non dipende tanto da lei, dal fatto cioè che lei s’atteggia sempre a sfottente, quanto dal fatto che è come se le avessero dato delle rasoiate agli angoli della bocca, e le rasoiate gliel’avessero slargata sino agli orecchi e agli occhi, in un becco a cucchiaio, a perenne sfottò.

Quella, nuda e cruda, era tutta lei, senza la pelle né il fumo negli occhi, senza cioè il sotterfugio del suo bell’esteriore: un cervello con occhi e orecchi e con quella bocca di vecchia sguaiata, perfilata però da una minuta, fitta, lucente dentatura, spaventosamente giovanile, la più dotata dentatura che esista; un bell’ornamento di dentini, un buché di duecentosessantaquattro spinedirose d’acciaio temperato… È denti e ragionamenti, dicevano i pellisquadre. Una mente mascelluta e aguzza; una mente di spine senza rose, che nuota e assassina con la stessa velocità, che è più alta di quella del sole; una mente che mangia: un davanti che piglia e un didietro che contempo manda; una mente a bocca e culo; un vulcanello che cova di sopra ed erutta di sotto.

Il becco, cosa che mai, da farsene gran meraviglia, era chiuso, coi denti incastrati l’uno con l’altro, con le spine a madre e figlia: ci passava sopra un dito e lo sgocciolio della rena, di cenere, lapilli e scaglie di carbonella, che sfuggiva fuori dai denti sotto il suo polpastrello, pareva risonargli dentro con un’eco lontana di silenzi e di fracassi, di iiih, iiih, iiih smorfiosi, che allegavano i denti solo a ricordarli. Ma tornava sempre a posare la mano su quella bomboniera, per lo strano piacere che gli dava sentire sotto la palma quel vuoto pieno di cenere, quel buco di cratere spento. Ma il piacere vero, naturalmente, era stato quello delle femminote che gli avevano fatto la festa, e si vedeva che ci avevano la mano ormai, perché la festa gliel’avevano fatta proprio a regola d’arte. Dovevano averle staccato di netto la testa, forse con un’accetta, sicché l’ultima vertebra, l’anello della cervice, col quale il resto del corpo si innesta al cervello, come un vagone a rimorchio della locomotiva, era stato anch’esso tagliato fuori: la lama aveva rifilato la cupoletta con un colpo misurato al millimetro, a filo di capello. Poi l’avevano snidato, operazione ordinaria per esse: poi, cioè a dire, usando ancora l’accetta impugnata quasi alla lama, dovevano averle piattonato la cupoletta, mettendo allo scoperto quel concentrato di potente fosforo, quella trovatura preziosa come un’ostrica con la perla dentro: perché, se come quantità era veramente cosa di cardellino, dagli effetti bisognava dire che era come uno scoppio di esplosivo, un bengala di intelligenza, un’arcalamecca di fosforo, un terribilio di cervello.

Quello, doveva essere il primo pensiero per le femminote. Dovevano spicciarsi a scoppolargli la cupoletta come a un riccio, perché là, la fera, ha tutta la sua vita e perciò anche tutta la sua morte. Anche se incafollavano mosciame su mosciame e anche se salavano e imboattavano e incugnavano nelle scatole di latta e nei barilotti di legno, come prima cosa, prima di mettere mano allo squartamento, le femminote, non c’era dubbio, si sostentavano succhiandosi quel midollo dei midolli.

Se le immaginava, le femminote, che forse facevano a turno con quelle che varavano per Sicilia, sedute all’albeggiare sulle pietrebambine, i piedi nell’acqua, le braccia sui ginocchi, le mani, che stringevano lo scannatore fra le gambe, pronte a ricevere le carogne. Accanto, avevano forse gli arpioni per arenarle, se non potevano raggiungerle con le mani: erano lì, pronte, parate e se gliene capitava qualcuna che il rutto aveva lasciato solo mezza viva e mezza morta, a quella non le davano tempo nemmeno di morire della morte sua.

Naturalmente, sbrigavano sul posto sia il più grosso, sia il più fino: sventrarle, ficcandogli la lama nello spacco di sotto, sguarrarle e vacantarle, se ce n’era, del pesce ancora sano che gli restò alla bocca dello stomaco, e poi del resto, che era tutta lordura, e sciacquarle con l’acqua stessa del mare e poi separare dal rimanente la ventresca, per il mosciame.

Ma prima ancora di questo grosso e di questo fino, si bevevano il loro ovetto di giornata. Certamente, le decollavano senza nemmeno toccarle, non appena gli avevano sollevato con l’arpione la testa sulla sponda: la prima mano gliela mettevano sul fagottello in fronte, lo scoppolavano come fosse un riccio spinato e quindi svuotavano del fosforo potentissimo, con un cucchiaio o con le stesse dita, o lo succhiavano direttamente da lì, poggiandovi sopra, a ventosa, la bocca.

Ci scommetteva che ognuna delle carcasse lì intorno era decapitata e il cranio gettato per la marina come quello che gli era capitato a lui, con la nicchia sulla fronte vuota come un guscio d’uovo. Le femminote la conoscevano vecchia, almeno quanto i pellisquadre, quella preziosa trovatura. Le femminote non erano le ignare femminelle che aveva visto all’alba correre dentro gli scialli neri, come corvi, sulla fera arenata in quella rientranza di spiaggia taureana, e dopo due minuti, l’avevano scarcassata tutta, scarnendola sino all’osso, però lasciandole la testa con dentro quel prezioso sostentamento: e magari, a casa avevano qualche ammalato, qualche figlio pallido e patito di fame, che se gli davano quella gnagnarella spruzzata di limone, ripigliava istantaneo colore e gli rifioriva sotto gli occhi. Ma quelle povere femminelle, capaci che per procacciarsi un poco di cibo, venivano da paesi dell’interno, lontani dal mare, forse perché s’era sparsa la voce di certi grossi pesci che il mare gettava morti sulle spiagge, e bastava trovarsi rivariva prima di giorno, prima che il sole assaltasse col suo calore le carogne, per farsi una bella provvista di carne fresca: che potevano saperne quelle povere femminelle, quelle ignare cardonelle di monte, di fera e di cervello di fera?

Ma non tutti lo gradivano, quel boccone della scianza: gli uomini di chiumma, per esempio, pellisquadre o scagnozzi, non lo gradivano. I pellisquadre, poteva valere quanto si voleva: dieci uova all’ostrica o dieci ostriche vere e proprie, essi ci sputavano lo stesso.

Però, c’era quando se lo mangiavano, nemmeno glielo avesse ordinato il medico. Era quando spubblicavano la fera, era quando lei li taglieggiava da tanto, che non gli restava altra via di scampo che quella, catturarne una; ed era una parola catturarla, alle volte sembrava che prima di riuscirci, si sarebbero invecchiati e sarebbero morti dietro a lei. Ma se e quando la catturavano, sgocciolavano allora il suo sangue perché l’odorata riuscisse d’intimorimento alle altre, e riusciva, quanto a questo: ed era a quel punto, lì, sull’ontro, che s’imponevano quella tortura di spartirsi il cervello e mangiarselo. Era come per simbolo, non per pigliarsi il massimo di rivincita o per farle sfregio, era per lo scrupolo, o la chiamassero pure illusione, di non lasciare nulla d’intentato per annientarla alla radice. Per questo, niente poteva garantirli di più, che mangiarle il cervello, masticandolo, inghiottendolo e mandandolo poi come merdarella di vava. Ed era pure per disgustarsene ancora e ancora una volta restare e farsi trovare col dente avvelenato, quando immancabilmente sarebbe tornata a infierire, dopo essersene stata per qualche tempo fuori dalla loro posta, standosene, magari, a occhìare in quei paraggi.

Ma questo era il motivo detto da loro e inteso da tutti. Ve n’era un altro però, di motivo, tacito e sottinteso, che gli stava in mente a ognuno dei pellisquadre, mentre, una ditata l’uno, una ditata l’altro, vuotavano la nicchietta in testa alla fera di quel biancomangiare, ricettacolo di strattagemmi e architettamenti del più barbaro capriccio, della più calamitosa astuzia. E questo motivo, recondito e inconfessato, che li spingeva a incalmierarsi di fera, per un’unica volta, era ancora quello di sanarsi di fera con fera: era, ancora, il motivo per cui a Caitanello muccuso, sua madre somministrava la cenere della pinna soprana della Mezzogiornara.

L’infatuazione dei pellisquadre, che però era qualcosa di meno e qualcosa di più di una infatuazione, era qualcosa del momento, perché gli sorgeva ogni volta, non si crederebbe, nel pieno dello spubblico, proprio quando erano sul punto di ficcarle lo scannatore in gola e farla sboccheggiare di sangue maremare, proprio allora che stavano per farle scontare, stilla a stilla, gli sfregi, i massacri, i dolori lancinanti che le reti, i pesci e i loro cuori avevano dovuto subirsi da lei. A quel punto, fatalmente, succedeva questo: li pigliava come un risentimento, diventavano tanti miserabili. Lei lo sapeva, la vecchia commediante tragediatora, sapeva che stavano per cantarle il miserere, e allora si sparava la meglio con scene su scene del suo teatro pietoso: l’occhio a sottinsù, con la lagrima, le manuncule agitate come per ripararsi, e ngangà, ngangà, ngangà di vava che se ne muore e cerca la madre. La pelle di cartavetrata non li protegge, i pellisquadre, da questi assalti. I pellisquadre lo sapevano anch’essi, era storia vecchia, sapevano che movente aveva quel teatro, sapevano che il vava era, magari, una laida, vicina a essere trentenaria, una vecchia navescuola che di palamitare lazzariate doveva averne tante sulla coscienza, che se si mettevano insieme, si poteva gettarle a cominciare dal Golfo dell’Aria, e calando calando, sino a Malta e poi per tutto il Canale. Eppure fatalmente, a quel punto, l’animosità dura, fredda, vendicativa che li aveva sostenuti, ore e ore con quel pensiero stretto fra i denti come il loro respiro, durante tutta la caccia che avevano dato alla fera, se la sentivano franare dentro, nel petto, come una manciata di rena fra le dita; li afferrava come un risentimento alla bocca dell’anima, qualcosa come un rimorso di coscienza, qualcosa così, non sapevano come definirselo. Toccati da quel dolidoli di ngangà, ngangà, entravano in vibrazione come i vetri delle finestre nel tremore del terremoto, cadevano a pezzi dentro, s’intremolivano e si dolidoliavano dentro nemmeno che per stringimenti e trafitture: come si fossero fatti tutti a cuore, come i peperoni, dentro, gli pareva di sentirsi rompere o scoppiare qualcosa dentro, in qualche parte, dentro a tutto il cuore che s’erano fatti, e il peggiopeggio era che non sapevano che fare per non sentirsi come si sentivano, non sapevano che farci, che farsi.

Poi, quando si risolvevano: o meglio, si risolveva Luigi Orioles, che più agli altri gli mancava l’almo, più si faceva di marmo, si risolvevano a piantarle lo scannatore in gola, perché per questo erano là con lei, e lei, zittita, cominciava a stillarsi, cacciando lontano le altre con l’odore del suo sangue, succedeva allora che, scordati completamente i martirii che quella, la parte sua, gli aveva fatto, sentivano e risentivano la sua vocetta agra, come di limone e latte, che continuava ad arrivargli all’orecchio, ad allegargli i denti, a sgraffiargli dentro, a dolergli alla bocca dell’anima, un penìo stomachevole, rivoltante, con quel timbro insopportabile, martirizzante, come di cartavelina annacquata di lagrime, lineata da un’unghia, una cartavelina che si straccia e mentre si straccia, pare a chi la sente che a lui contempo si stracciano le visceri.

Avevano come una visione in cui vedevano i figli che avevano lasciato a casa, con la loro faccia e la loro vocetta al posto della faccia e della vocetta della fera, che li guardavano di sottinsù, con lo scannatore ficcato in gola, imploranti aiuto, misericordia. Era un’impressione che li scoglionava tutti quanti erano sull’ontro, anche se non tutti avevano più figli in fasce a casa. Non se lo dicevano, ma doveva essere così identica la visione che ognuno ne aveva, che mettendole assieme tutte e sei, coi figli dentro, sgozzati e agonizzanti, davanti agli occhi ne sarebbe venuta fuori sicuramente una piccola strage degli innocenti.

Per questo si stomacavano col suo cervello: per farsi ritornare tutto in gola, come in un rigurgito, tutto l’amaro di fiele che la fera gli dava e gli rappresentava, tale amaro di cuore, che pareva non potesse esserci dolcezza al mondo capace di levarglielo. Per questo, anche se dovevano rigettare fuori le budella, s’assoggettavano a farsi sciogliere in bocca le midolla della sua mente: per smagarsi dell’infame teatrante, ma anche, si sarebbe detto, per punirsi di quella insana debolezza che li aveva presi, di quella pietà contronatura.

In conclusione, quell’unica volta che i pellisquadre, di proposito, s’incalmieravano del suo cervello, era per cacciarsi la pietà di lei con lei, allo stesso modo come a qualcuno di loro, muccusello, era successo di doversi spoetizzare con quel miscuglio di cenere d’ossetti e miele, fabbricato dalla mammina, per rigettarsi dell’infatuazione di lei con lei: perché, alla finfine, quel tipo d’infatuazione e quel tipo di pietà, il tipo d’infatuazione e di pietà più snaturato che si può concepire, erano sorelle, precise identiche sputate, l’origine una era.

Sbagliavano a dire che era un eccentrico arcano, una cosa e un’altra: danno e rimedio, malattia e medicamento, manna, mannaia, mannite?

Quando i pellisquadre ripetevano che c’era un passato fra loro e quelle, quando si vantavano di conoscersi reciproci, non facevano caso che nello stesso momento, in quelle stesse parole, quel passato tornava presente, il futuro era già quello che chiamavano passato e stava, fra loro e quelle, come presente. Il passato, insomma, era il prezzo che pagavano per possederla, averne scienza: ma la fera era, è come una credenza che non finivano mai di pagare. E difatti, quando il pellesquadra scende di barca perché si fece vecchio e lo mettono e levano mattina e sera dalla sedia davanti alla porta, come per asciugarsi della salsedine che gli s’incorporò in tanti anni e che gli trasuda dalla pelle in un velo di sale, non saprebbe mai dire quanto di quella credenza fu pagata e quanto ancora resta da pagare: perché, con la fera, in effetti, ricominciano sempre da zero, come se una nuova credenza s’accavalli sulla vecchia. È come pigliare a credenza una palamitara nuova, quando ancora corre la credenza per la vecchia, che la fera mise fuori uso, e ancora lei, come l’attirasse l’odore dello spago romanello ancora secco, si fa trovare lì pronta, dove la calano, e così, nemmeno fanno in tempo a ingignarla e già gliela lazzarìa. I pellisquadre invecchiano, muoiono, e invecchiano, muoiono i Caristi di Scilla, i Raciti di Galati, i Lisciotto di Alì, mastri d’ascia e cordari: muoiono e lasciano ai figli mestiere e crediti, e crescono e si fanno pellisquadre, quelli che erano sbarbatelli all’epoca in cui insorse la credenza, e i pellisquadre gliene parlano in punto di morte, perché vi facciano fronte loro, onoratamente. E la credenza dura, agisce per nuove mani che dànno e che ricevono, conteggiano facce, metalli, carte, valori di denaro che cambiano, salgono e scendono, si deprezzano e si riapprezzano con guerre e dopoguerre: passano più vite e la credenza non si spegne, pare quasi di venire al mondo al solo scopo di fronteggiare lei, per strapparle di mano anche un palmo della lunga coda con cui li tiene legati stretti per la vita, per sciogliere qualcuno di quei nodi scorsoi segnati dalle scadenze di pagamento, dalle scadenze della parola data.

Quel giorno però, il giorno di dire: finalmente arrivammo a conoscerla tutta, vita morte e miracoli, sembrava il giorno di mai. La credenza che pagavano alla fera, né finiva col tempo né scalava con l’esperienza, perché con lei, se non era quest’anno, era l’anno dopo, ci potevano fondare, si trovavano punto e da capo, culoculo con l’ospedale. La conoscevano così, a rate mensili, come debito e imprestito, ipoteca e usura, come la credenza che di punto in bianco va quasi a spegnersi e si riaccende, e questo dà, accorante, il senso del suo essere inestinguibile: tutta questa scienza ne avevano, come di un fondo di mare abissale dello scill’e cariddi, uno strafondo tenebroso, che i raggi del sole penetravano e illuminavano solo summo summo e che loro non sarebbero mai riusciti a scandagliare, perché non gli sarebbe mai bastata la lena.

Per regola nostra, noi sappiamo solo di non saperla: questo, era il detto di Ferdinando Currò, che come in tante altre cose, anche qui la verità l’aveva proclamata lui. Sapevano di non saperla: ecco, su questo potevano fondarci, sapevano di non saperla e di non doversi illudere di poterla sapere un giorno, e questo era già qualcosa, era sempre qualcosa. La conoscevano sempre l’ultima volta e la conoscenza durava sino alla prossima volta, quando la conoscenza diventava un’altra: ne avevano una sempre nuova conoscenza, perciò non ne avevano mai scienza. La conoscevano come, quanto e quando piaceva a lei, sia al vivere, sia al morire. La conoscevano ogni volta che gli bruciava e sino a quando gli bruciava: in carne, sul riguardo e sul fatto personale. La conoscevano solo dal punto di vista che lei gli imponeva, il più costretto e scabroso, il più soverchiante e giocoforzoso dei punti di vista. Il punto di vista di chi nella vita, all’avvisaglia d’ogni nuovo giorno, andando a varare col mestieruzzo che gli mise in mano il destino, deve obbligatoriamente dare un’occhiata alla luna che tramonta, casomai si fosse messa in vapori viola malannuncianti, al sole che sorge, se viene fra nuvole o in chiarìa, col rosa, col rosso o col bianco; e fiutare il vento che sta, cade o si leva, grecale, libeccio o scirocco; e scandagliare la rema che muore o quella che risorge, montante o calante: e poi, poi sentire in giro se dà segno la fera, e dal segno che dà, domandarsi con che faccia si presenterà quel giorno, e sforzarsi d’indovinare, senza mai indovinare, come si metterà quel giorno, dove potrà arrivare con la sua contrarietà sterminatrice, specie se sono i mesi di passa dello spada, coi pulcinella, specie loro, i maschi, non certo le fianchipieni, quelle loro femminone, che arrivano e rischiano di cadergli in bocca a quelle lordone.

La conoscevano così, come un fenomeno di cui devono fare calcolo, ogni giorno della loro vita, come si fa calcolo di luna o sole, vento o rema: come uno di questi fenomeni di natura che decidono del vivere di tutti i giorni del pescatore e qualche volta anche del suo morire.

Cambiava la rema: là, calava la jonica per Malta, qui finiva di montare la tirrenica, moriva le sue quattr’ore.

Le onde sbatterono un poco, come si colluttassero, e poi s’afflosciarono, sciacquando cupecupe nelle profonde cavità. Quel rumore di fiumara: ora, un fruscìo ventoso grosso e fino, come di strette caterve d’insetti in un tunnel, ora un lontano, soffocato rimbombo di tuono, una frana di sabbia abissale, quel rumore svanì nell’aria, come se la fiumara stessa s’allontanasse dal suo letto; e quando quello svanì tutto, quel ronzio che subito animò l’aria contro il suo orecchio e quasi l’insordiva, il risuono misterioso di qualcos’altro che veniva dal grande letto della rema ed era solo silenzio, crebbe ingigantendosi come da un deserto nell’oscurità, con la stessa grandezza, fatale e catastrofica, del mare appena morto. E siccome, col silenzio, anche lo scirocco parve rinforzato dalla sparizione del mare, e ora si poteva sentirlo, inselvaggito, rifiatare con le sue fiammelle senza vento come da miria di focolai dentro la rena nera, nell’aria acre e fumicosa, il buio allora fu pieno e risentito di quella funebre calmerìa di mare.

Gli parve, dopo, di vagare nell’oscurità, dovunque si volgesse da quella marina, in una sterminata solitudine, per acque, terre e terracque, confuse e indecifrabili. Per questo, forse, gli giunse, vicinissimo, di là in mezzo, il verso singultante, come di creature in fasce stranottate, di branchi di fere che trasvolavano nel mare vivo. Fingendosi minacciate dalla morìa d’acqua: perché, anche da quello pigliano incentivo alla loro allegria, erano subito fuggite via, facendo la farsa, con piantolini e risatelle, come per un pericolo incombente. Lestissime coi loro tuff’in tuffo, s’allontanavano verso la linea del duemari, dove, fatto Tirreno e Jonio sciangé la dama, la rema calante doveva essersi già partita, rapida e spumeggiante, verso Malta.

Aprì bene gli occhi nel buio, perché le aspettava nelle quattr’ore seguenti, a cominciare da quel momento sino al nuovo cambio della rema. Figurarsi se le femminote non approfittavano del riflusso, per passare in Sicilia, fresche come rose, portate in carrozza dai bastardelli di rema.

Questi bastardelli, chi ci bazzica lo sa e quelle abitué del passo di mare dovevano saperlo bene, sono spurghi e rifiuti della corrente madre, sia calante sia montante, correntelle di verso snaturato, che dalla rema viva che le figlia, si girano all’indietro, zigzagando fresche fresche nella rema morta; di là, tornano al punto di partenza, quindi ne ripartono, andando e venendo, sempre sull’orlo, fuoriletto, diramandosi come canali e canaletti che a condizione che chi governa, conosca il trucco e se la sappia sbrogliare col timone, sono navigabili e navigati da velieruzzi, barcacce e caicchi che hanno peso, consistenza e linea di galleggiamento bastevoli, per non finire in balìa di quelle bave frenetiche di rema, dove però, anche una lancia rispettabile come la palamitara, in mano a certi pellisquadre si porta comoda e senza rischio; d’altra barca, più giù della palamitara, non si sentì mai dire, e nemmeno a parlarne.

Il tempo gli sembrò lungo e pesante a passare, calcolandolo col fetore delle carcasse che gli tenevano compagnia, strette e calde lì dintorno sulla marina, e con la nessuna vera certezza che aveva di vedere varare le femminote. Quando ormai il dormiveglia andava ammalignandolo con tutti i bisogni che potevano assaltare un uomo nelle sue condizioni, bisognoso solo, in effetti, di dormire il suo sonno intartarato, ombre rapide e leggere, silenziose e nere, nere come ricalchi vivi nel buio, le chiumme contrabbandere erano scivolate sulla marina. A coppie, sostenevano a forza di braccio gli scafi, che traballavano, rovesciati sulla loro testa: e da questo, si fece già un’idea di che specie di barche si trattasse. Erano sole, non vedeva ombra di soldati con loro. Quando arrivarono sulla sponda, senza un rumore, nulla, come nemmeno toccassero la rena coi piedi, come nemmeno respirassero, sollevarono senza sforzo le barche, adagiandole, varate a metà, l’una accanto all’altra: sette. Poi tornarono in sopra, fra i cumuli di rena, forse per pigliare l’armamento, lasciandogli allineate lì, a pochi passi da lui, le imbarcazioni. Come per dire: guardale bene e vedi se ti conviene affidarci la vita.

Si premurò infatti a guardarle, sforzandosi gli occhi nel buio, per chiarirsi subito, senz’ombra di dubbio, quella prima impressione che aveva avuto, come di barchette di carta cadute nell’inchiostro. Non ci mise molto a concludere che erano la più indegna e pericolosa minutaglia di natanti che avesse mai visto. Dalle sagome corte, sfilate o bombose, avrebbe giurato che si trattava proprio di canotti, battellini e scialuppette di salvataggio: e dalle dimensioni di gusci di noci, si sarebbe detto che provenivano da sommergibili o addirittura da idrovolanti, e quindi poteva darsi che alcune fossero, per giunta, di gomma o di tela di gomma. Così, aveva sentito la favola delle barche arraffate dalle femminote e ora se la spiegava: non era un sentitodire, come credeva lui, anche quello era un vistocogliocchi, ne vedeva la verità di fatto, anche se il vecchio spiaggiatore non aveva visto femminote, ma solo piedate di femminote, non barche, ma solo strisciate di barche. Sì, quelle erano le barche giuste, per essere incascettate, anche sane, senza bisogno di sfilarle, sotto il letto; e giuste, anche, per galleggiare sempre, in ogni sorta di naufragio, però vuote dei meschini che dovrebbero salvare. S’avventurassero pure, pensava. Se lo potevano permettere, coi sette spiriti che avevano, le sette vite di cui disponevano, anche se le pizzicava un bastardello strambo nel mezzo della rema e la lancitta si metteva a filare per sotto, come attirata da una calamita, e allora avevano voglia a fischiarle, per tentare di fermarla, prima di Malta, che gli faceva a quelle millunanotte? Le femminote erano tali, che se anche scapolavano all’inferno, in un vedere e svedère, ricomparivano con qualche bracia di quel fuoco, la sola merce che là troverebbero, nel palmo della mano, e con quello si accenderebbero il focolare, perché non si dicesse che avevano fatto quel viaggio a vuoto.

Dopo un po’, la fila di femminote rispuntò dalle tenebre dell’aggrottamento. Portavano remi e timoni, ma anche sacchi e fagotti, canestri e canestrelli, bidoni e lattine: ne riconosceva le forme in equilibrio sulla loro testa, ma del resto, c’era poco da sbagliarsi, per terra o per mare, era quello il loro armamentario. Sistemarono quella roba sui canotti e s’allestirono ad armare i remi agli scalmi: allo scuro trafficavano intorno a quei battellini di fortuna come gente ambasciata, col cuore in gola per qualcosa che le pressava ad abbandonare immantinente quel lido.

Secondo il vecchio spiaggiatore del Golfo dell’Aria, quello era il momento propizio. Sul fatto, le dovete cogliere, gli aveva raccomandato. E sul fatto, per quel terribilio di vecchio, era quando avevano una gamba a terra e una alzata sulla barca ed erano perciò a porte aperte. Forza, allora: coraggio e sangue freddo. Venite fuori mirando a una, possibilmente alla più superba di figura, e incavallatela. Una cosa lesta, tanto, di sotto, non incontrerete impedimenta di sorta, però metteteci tutti i sentimenti. Se arrivate a inchiavardarvi dentro, né la prescelta né le altre vi molesteranno, se prima, a quella, non avrete finito di farle il servizio. Ogni fedele, quelle deisse, lo considerano ospite sacro, quando gli entra nella divozione. E dopo lo zìttiti, proprio quando la sentirete che si lamenta e fa focu meu, focu meu, gettatevi ai piedi di quella colonna infiammata e abbracciatele i ginocchi, imploratela: pigliami in barca, se ti feci buon servizio. E quella, statene certo, se anche le altre si mantengono nolenti, si farà strappare tutta per accondiscendervi: perché, per le grandonne che sono, se è sì, è sì e se è no, è no. Non era tanto per ripassarsi le istruzioni del vecchio spiaggiatore che si sforzava di ricordare, tali e quali, le sue parole, quanto per risentire il tono di voce grifonesco di quel femminòtoro.

Ci fu un imprevisto, per le femminote almeno, perché, quanto a lui, s’era già chiamato fuori per quella mano. Dall’aggrottamento, in pizzo alla spianata rocciosa, vennero dei colpi secchi e sordi, come se qualcuno volesse richiamare l’attenzione, percuotendo la roccia vuota, di sotto e di sopra, per uscire o per entrare. L’eco dei colpi rimpallava dentro la scogliera e poi rotolava dal promontorio in mare, come un tuono che s’allontanava. Quello, era Boccadopa che era scasato all’aperto, spiritato di vino, e ora troneggiava con la sua stampella per cavità e caverne, come una potenza infernale.

Le femminote, parte s’incunearono contro le barche, parte si rannicchiarono sulla sabbia. I colpi s’allontanarono un poco, ma subito si riavvicinarono, con un rintrono svelto, rabbioso; di colpo proprio in pizz’in pizzo alla scogliera, cessarono e per aria subentrò allora la voce di Portempedocle, come un urlo di scannato:

«Mooosè? Moosè?» gridò due volte, e fermandosi ogni volta, come se rantolasse, sulla o.

Questa volta, se doveva dire, non pareva nemmeno che quella fosse un’intesa e che chiamasse lui, ma sembrava veramente appellare il profeta con la barba bianca: era veramente come s’aspettasse una risposta dal cielo o dal mare, o da un monte.





Le femminote si misero a parlottare sottosotto, ma poteva udirle benissimo dal suo nascondiglio:

«Chi sono queste malumbre?» chiese una.

«E quel Mosè chi è? Il nome non mi riesce sconoscente, se devo dire» fece un’altra.

«Conoscente o sconoscente…» fece un’altra ancora. «Perché l’appellano qua, vorrei sapere, come fosse nelle vicinanze…»

Lassòpra, fra Boccadopa e Portempedocle, ci fu uno scambio di parole, ma la loro voce arrivava bassa e cavernosa come complottassero: qua e là, Boccadopa batteva la roccia con la stampella come un tic di nervino, alzando contempo la voce contro il suo asservito.

«Quelli, saranno due di quei soldati pezzentieri che ci lasciammo in casa, illuse che ronfavano…» disse una delle femminote.

«Uno dei due fa uso e abuso di stampella…» disse un’altra.

«È quello che capitò a me, ’mara me» disse un’altra ancora.

Questa spiegò che lo zoppo le era entrato in casa come un vero donnìnniri. Brava femmina, le aveva detto, mi sento fame: posso favorire? E senza aspettare che gli dicessero favorite, aveva pigliato padronanza. Il suo primo pensiero era stato d’andare a spiare nel testo: buono, mi pare, aveva detto. Che è? Tonno è, aveva detto lei e aveva pensato: ah, sì? perdesti la guerra e mi vieni a fare il vincitore a casa mia? ah, sì? e aspetta allora che t’addobbo io.

Gli aveva servito il tonno, ovverossia la fera, e poi un boccaletto di quel vino, sapevano quale, quella mistura mammalucchina. Tempo un minuto, lo aveva visto aggioccarsi con la testa sopra la tavola. Insomma l’aveva lasciato bell’e alloppiato e invece lo sentiva dopo minuti che martellava con la stampella, sbordelliando, per giunta, in compagnia.

«L’altro, ve lo potete figurare, è un testadimorto» spiegò quella che ci aveva avuto a che fare, «un miserrimo, che non potete avere l’idea com’è rognoso. E non mi scappò di casa? Mangiava e se n’andò all’aperto a sproloquiare. Lo ripigliai, pensando: quella specie d’uomo, capacissimo di ribellarci qui dintorno e scandaliare ronde di terra e di mare. Dormiva: ma quale dormire? Eccolo là: lo sentite come grida Mosè, che pare con la testa sotto la mannaia?»

Le altre dissero che certamente era questione di momenti e la mistura gli avrebbe fatto effetto, non poteva fallire: quello era vino di soldati fatto contro soldati, invenzio guerresca, specie di gas asfissiante.

«Forse non è invenzio italiana» disse una, «forse è invenzio germanese. Non avendo vigne né pergolati, i germanesi, pensa che ti pensa, trovarono di farselo a mano, il vino che gli mancava…»

«Vino? Sta mistura che gl’investe in testa a chi la beve, gli vogliamo fare l’onore di chiamarlo vino?»

«Sì, può essere che è invenzio germanese. Però non vi pare a voi che è invenzio troppo femminina?»

«E più femminino del germanese chi c’è? Me ne capitò uno che m’impressionò col tafanario di culo che aveva. Una cofana, ve lo giuro…»

«E io uno, non so se ve lo dissi, che veniva di spremergli il latte dal petto…»

«Sì, va be’, petto e culo, ma è la mente che hanno femminina. La mente loro, quella, verrebbe da dire, ce l’ha quella, petto e culo. Culo tafanario e petto con quaglio di latte che intossica. Mente, che non è di femmina né di uomo, e contempo è mente di questo e di quella in un solo corpo. Una specie di fenomeno contronatura, un femminomo per spicciarmi a dire: e un femminomo sarebbe un essere che ha d’uomo e di femmina, ma d’uomo ha solo la figura e di femmina solo la mentalità. Ma badiamo bene: mentalità di femmina, ma non di femmina vera, come me e voi, che se ci diamo un’allargatina di cosce, si vede e non ci può essere il menomo dubbio che siamo femmine. No, quella è mentalità di femmina che dal collo in sotto è uomo e mettendo testa e corpo insieme, si forma il femminomo: per aversi, invece, un uomo cristiano e una femmina cristiana, al femminomo gli dovrebbero tagliare la testa, e questo è quello che gli auguriamo noi. Il femminomo, non essendo né pesce né carne, nella sua vita non ha altro scopo che quello di sdiregnare i veri e propri uomini e le vere e proprie femmine. Sentiste, vedeste com’è potente in guerra? Per forza l’inventò lui la guerra, e la guerra per lui è cosa giornaliera, com’è per noi il nostro contrabbandello di sale: l’inventò lui, perché n’aveva bisogno lui, per sterminarci a tutti quanti. Insomma, mi sbaglierò, ma per me, la germanese è tutta una razza di femminomini…»

«Femminomini, pirdeu. È bellissima, Justinella, st’intesa che gli trovasti.»

«Spavento di cristiani, da un femminomo c’è d’aspettarsi di tutto.»

«Focu, focu, e se sapevano che noi non solo siamo femmine ma siamo una femmina e mezza a petto alle altre femmine, passando di qua davanti, quelli, capaci che ci sparavano a tutte casa per casa…»

«Eppure, non si può negarlo, ce n’è di belli che sembrano, biondibiondi, tanti arcangeligabrieli…»

«E ce n’è di pacifici, ce n’era, si vedeva, che il fucile gli pesava, che ridevano come noi e non ti facevano impallidire, dandoti come un senso di morte alla bocca dell’anima, se t’incontravi occhi negli occhi…»

«Ma si capisce che ci sono, quelli fuori razza. Vi pare, però, che i femminomini fanno differenza perché sono germanesi con germanesi?»

«Però, gli travaglia la midolla di mente, femminomini o non femminomini. Ti vanno a inventare sta mistura di vino, che a vederlo, pare vero, vero vino nuovo di vigna, bello rubino, e anche all’assaggiarlo pare vino, e vino scaltro. Ma poi, alla scordata, ti voglio…»

«Eh, sì, sta barbara mistura la potette concepire solo mentalità femminina…»

«Eh, ma la conoscessimo noialtre la formula di quelle cartine, la conoscessimo. Questo o quello, chi ci pare e piace a noialtre, lo metteremmo fuori uso senza toccarlo nemmeno con un dito.»

«Pareva colore all’anilina, vinaccia o bordò, eh?»

«E non poteva essere, per caso, uva di vigna, specie di mosto essiccato e macinato?»

«Oh, fessicella, che ti scappa di bocca? Così tosto ti pare il mosto?»

«Sarebbe allora, tale e quale il nostro peperoncino infornato e macinato?»

«Focu, focu: il vino imboattato a polverina? E quella sì, sarebbe magarìa…»

«Il germanese, però, ne sarebbe capace. Non vi dissi che è femminomo, barbara mente trucchigna? E il femminomo, per nascondersi il difetto, fatalmente si magarizza, si fa forte dell’arte magica. L’arte magica del germanese qual’è? La guerra, no? E lui per questo imboattò la qualunque, per la guerra. Imboattò pane, carne, burro, imboattò l’anima sua, forse non era capace, quello, d’imboattare pure il vino?»

«Ma sono forse nemici delle loro carni che si bevono una mistura così pestifera e ottenebrante? Questo, il germanese, lo reputa vino cristiano?»

«Quanto a questo, il germanese, nemmeno lui è preciso cristiano. Oppure se è femminomo, come dice Justinella, gli piaceranno cose così, femminome come lui. Eppoi, se l’inventò, è segno che è di gusto suo, pirdeu. Vorrà dire che la mistura, agli altri che sono uomini veri, li stronca, e a lui che è femminomo, gli gode…»

«Gli gode, a che? Al culo?»

«Capace pure. A qualche parte, gli goderà…»

«Mi permettete che dico una parola pure io? Voi la fate fatta, mi pare, che questa è invenzio germanese, eh? Invenzio italiana non può essere, no? Allora, non sentiste mai dire dell’acqua colorata che davano ai soldatelli ’taliani, passandogliela per vino? E non sentiste mai dire che i gavettini i soldatelli li dovevano raschiare con la terra, i gavettini dove avevano bevuto, per come ci restava incollata la colorina? O vi pare forse che gli davano a fumare quelle tali sigarette pestifere chiamate Milit e poi gli davano a bere il vino di Cirò o di Vittoria?»

«Sì, però a noi ce lo smerciarono loro, i germanesi…»

«Io ancora non capii però, perché furono tanto bontatosi a smerciarcelo a noi?»

«Perché, si dovettero dire: lo smerciamo a queste traffendiere, e così, quando i soldati ’nglesi e ’mericani che c’inseguono dalla Sicilia, passano di qua, assetati come saranno per il caldo, s’appizzeranno al nostro vino misturato, finendo tutti alloppiati e noi, si capisce, ce ne troveremo avvantaggiati. Così, si dovettero dire, ma s’illusero. L’uso, lo sappiamo noi, sappiamo noi che uso farne.»

«Ma che uso?»

«Che uso, che uso… l’uso che ci pare e piace» fece, arruffandosi tutta, quella, che stando almeno alla voce, doveva essere la più capotica. «Oh, ma tu, Vincenzina, non sentisti niente, sinora, eh, fessicella? Ma non ti capitò nessuno in casa stasera, iersera, avantierisera? Tu non lo sperimentasti ancora? Focu meu, focu meu, ma questa ancora è nel ventre di madre…» Qui, questa che parlava, tirò un grosso sospiro di pazienza e aggiunse: «Ah, fessicella, fessicella… E allora, se ti capitava in casa a te qualcuno di st’ospiti inselvaggiti di quant’è che sono a bocca asciutta di tutto, tu non essendo scandaliata, non ci pensavi a dargli quel vino mammalucchino, così quello ti restava in sensi e appena giravi gli occhi ti alzava la veste. Ora, capisci, che uso pensammo di farne? Questo: di alloppiarceli per noi i soldati, non per loro; e non gl’inglesi e ’mericani che andavano salendo dietro a loro, per andargli nell’eccetera, allora, quando fu, ai primi di settembre. Gli dovevamo andare contro ’nglesi e ’mericani, per favorire a loro? Noi pensammo: aspettiamo, verrà l’occasione di mettere in opera sta mistura fetente. E l’occasione venne e continua a venire: non con soldati che marciano in sopra, ma con soldati che arrancano per sotto, e cioè a dire con questi soldati siciliani, tanto miserrimi a vedersi, che si ritirano all’isola, tenendosi l’anima fra i denti. Questi, ora che persero la loro guerra, arrivano qua e vorrebbero farci perdere la nostra d’ogni notte, ci vorrebbero strambare i pupi a noi. Lo sentisti quello là come gridava, quell’altro come stampelliava? Li senti, li senti in quale rischio ci mettono? Capisti perché il vino germanese pensammo di servirglielo a questi pezzentieri che tornano di guerra, t’entrano in casa quando sei al partire e con gran facciatosta soldatesca, s’accomodano a capo di tavola e pretendono mangiare, pretendono vino e poi, per giunta, comodo di locanda, come ci fosse fuori l’insegna che l’annuncia… Ma non lo capisci, babbicella, che se non li alloppiamo, questi sventuratelli mortizzi, strappellati, a culinfuori, questi, dopo mangiato e bevuto, pretenderebbero d’infilarci per soprammercato, dicendoci, magari, che è per ringraziarci, per levarsi il disobbligo? E questo sarebbe niente: il peggio è, che quando si sfogarono, per farla completa, che gli manca? passarsene in Sicilia, nemmeno a dirlo. E così, ci pretenderebbero persino il trasbordo. Ora, tu te lo immagini, che impiccio e piccio sarebbero per noi avere a bordo quei pesimorti?».

Stava a sentirle con svagatezza, spensierato. Non era come stare a sentire quelle altre, quella comarchetta stracqua dentro il giardino di aranci e limoncelli nei paraggi di Praja, che andavano a salire, in coda alla guerra, come non potessero staccarsi dal ferro e fuoco che aveva distrutto la loro patria, le loro case sull’acqua, i ferribò, e le aveva spinte allo zingaraggio, ad andare raminghe, fermandosi qui e là per sfogarsi, piangere, gettare ancora un tribolo sui ferribò, e sentire, vedere quello strazio di Jacoma e di Cata, così bella, così vittima…

Queste, che di fronte a quelle avevano avuto la fortuna di arraffare quei battellini di salvataggio, e avevano perciò il raro privilegio di varare ancora per Sicilia, queste, a sentirle, si sarebbe detto che i ferribò erano ancora tutti a galla: per lui, era come fossero sedute accanto a lui sul ferribò e gli ciuciuliassero all’orecchio e lui si sentiva assonnolito e come alleggerito d’un peso, perché lo scopo del viaggio, quello per cui stava lì sui gomiti come alla posta, gli era uscito quasi del tutto di mente. Era certamente il loro ciuciuliamento, la loro voce conciliante, di tutti i giorni e di tutti i tempi, che teneva anche lui, come per un fluido, senza patemi, quieto quieto.

Avevano mostrato, forse, grandi segni di contrarietà per il contrattempo? No, solo un poco d’indispettimento, erano allenate ai contrattempi, le femminote: avevano fiducia nella mistura e aspettavano di sentire Boccadopa e Portempedocle, non appena la loro smania avesse finito di contrastare coi fumi del vino a mano, che stramazzavano là, nello stesso punto, dove in quel momento andavano trapestando con le tre gambe e la stampella. L’impassibilità, ecco un altro carattere per cui andavano celebri, un’altra loro fama che toccava con mano. Si erano accomodate, calme e naturali, in quel frangente scuro e delicato, coi battellini mezzi varati, col barattabile già caricato a bordo, e col rischio di ronde finanziere nei paraggi: le due coppie più vicine, che poteva sentire, più le altre cinque dopo, già scordatesi della mistura mammalucchina, s’andavano abboccando, come da porta a porta, in estraniati, commareschi conversari. Gli mancava solo un travaglietto nelle mani. Ci fosse stata una qualsiasi luna, una stampa di luce, avrebbero forse tirato fuori i ferretti e lavorato all’uncinetto, come sempre quando non muovevano i piedi, e questo succedeva ai passaggi di mare, succedeva, appunto negli angoli di ferribò, sedute sopra cofane e sacchi, o all’impiedi, col sale sotto le gonne, fra le gambe, attorno alla vita, in qualche incunaglia della persona, dritta come un fuso.

Non erano passati più d’una diecina di minuti e di lassòpra, venne un fracasso, uno sdirupamento di persone: una voce atterrita gridò aiuto, un’altra incosciente, quasi ridesse, fece: che è? che è? insomma era come se veramente, a Boccadopa e a Portempedocle, gli fosse arrivata in testa la mazzata prevista dalle femminote, e come se Boccadopa fosse crollato per primo, a scatafascio, sulla stampella e Portempedocle dietro alla stampella e a lui. Difatti, non si udirono più, quasi fossero caduti veramente, rovinosamente in sonno.

A quel punto, si mosse, il berretto gli rotolò dietro le spalle e si tradì: trattenne il fiato, ci fu come un ribellionamento, le sentì bisbigliare, parlottare, smuovere le gonne, schiacciare le pietrebambine sotto i piedi. Finse allora di dormire profondamente, col capo tra le braccia. Si avvicinarono e qualcuna lo toccò con la punta di un remo a un fianco; una mano poi, gli maniò i capelli e poi gli cercò la fronte e gliela comprimette col palmo, però come una leggera carezza.

«Focu meu… Fosse morto?» esclamò allora una che riconobbe per la fessicella della prima chiumma.

Qualcuna raccolse il berretto e disse:

«Col berretto in capo? Vi pare che il mare lo lasciava vestito di tutto punto?».

«Zìttiti» fece un’altra, quella che gli era parsa la più capotica. E quest’altra scese sui calcagni e gli mise una mano sulle spalle e gliela tenne sinché non si pigliò del suo calore sotto il camisaccio:

«Questo» disse «è più vivo di me e di voi. Questo respira e dorme a bocca piena come un vava».

Però, in così dire, la femminota lo grattò con le dita, come in segno d’intesa, perché l’aveva sventato che era in sensi, e poi, si rialzò e aggiunse:

«È nel primo sonno, ’maro giovine. Non l’ammolestiamo, tanto, noi andiamo e torniamo e lui sarà sempre s’un fianco. Allora, alla venuta, gli spieremo chi è, che fa, da quale guerra viene…».

Altre mani allora si posarono su di lui e si aprirono a palma larga, come per misurarlo e calcolarlo, sentirne la consistenza e perfezione di schiena:

«Vediamogli almeno la faccia» disse una. «Vediamo che razza di pesce è.»

«Lèvagli la mano di sopra e ’mbarcati» le ordinò quella che gli aveva fatto il segnale dell’asso. E aggiunse, mettendoci il doppio senso: «Aspetta a tornare per sapere di che razza è il pesce che t’appetisce».

«Portiamolo in casa, allora» fece l’altra, senza offendersi per l’insinuazione. «Leviamolo dal sereno che gli entra nelle ossa.»

«Non lo sconzare, ti dico» le replicò quella, imperiosa e poi, con certo smacco: «A casa? a quale casa? Alla tua, forse? Dove sta, sta bene. Lo tiene il sonno profondo e lo terrà, mentre noi andiamo e veniamo. Non ti spagnare, nessuno te lo ruba. E quanto al sereno, se gli entra nelle ossa, che sconzo ti porta a te? Quello che ti interessa a te, quello, è muscolo: è osso, forse?».

«Sentitela, la regina Taitù» fece quella, che non doveva essere nemmeno lei molto fedele di carattere. «A lei, macché, questo che intendiamo noi, la schifa tutta, nemmeno a parlargliene a lei.»

Qualcuna, che a giudicare dalla voce, doveva essere quella tale fessicella, prima di allontanarsi, gli mise il berretto sulla schiena e mormorò:

«Dorme il meschino, ripiglia forze…».

Sentì nuovamente il risuono delle pietrebambine schiacciate sotto le piante dei piedi, e poi sentì lo sciacquìo che facevano varando. Qui, gli giunse la voce di quella regina Taitù: «Chiummitte di galeote, accùra…» raccomandava alle ciurmette, prima di pigliare mare. «Occhi aperti e culo stretto a mare. E per il resto, come d’abitudine che qualche dio con l’ali ai piedi, ci assista e liberi dai pericoli di mare e da malincontri di ronde finanziere e di vedette ’nglesi.»

Rialzò la testa in tempo, per intravvedere le più vicine, in acqua, all’atto di varare, le gonne raccolte alla vita, bianchissime sino all’alto culo. Poi, la flottiglia di canotti scivolò via e le femminote armeggiarono subito con quei cortissimi remi, più corti forse persino delle palelle, per infilarsi in uno o più bastardelli: senza remare, una volta varate, ma solo sprovando sotto le dita, sulla punta del remo, il verso del bastardello.

Si tratta sempre, col bastardello, di pizzicargli l’orecchietta e di sentire quella specie di scossa che fa vibrare il legno del remo, mentre scandaglia fra le onde morte come fossero foglione flosce di palme. È un traccheggio tutto cieco, un tastatasta di polpastrelli, a occhi chiusi: ma non è questione di vedere o di non vedere né questione che sia notte invece che giorno; e insomma, con sole, con luna o senza luna, non fa granché differenza. La questione è di averci la mano, è, si potrebbe dire, di averci l’orecchio: perché, è un continuo tenta e ritenta, un continuo spalmare vasellina, orlo orlo al bastardello. Per il pescatore è come una seconda sverginatura e quando è in grado di affrontarla, non è certo quando ancora è sbarbatello, è pellesquadra ormai e la barba gli biancheggia.

Le femminote però, anche in questo erano ormai lontane dalla prima volta. Quel nerame in sovrappiù che facevano con i loro canotti rivariva, sfumò infatti, dopo qualche minuto, perché non gli occorse di più, per scandagliare il primo mare, trovare e pigliare il bastardello, ritirare poi i remi in barca, e basta così: ormai veleggiavano, potevano cercarsi le pulci, se gli pareva, perché ormai se ne parlava in Jonio di rimettere mano ai remi.

Ora, non aveva più scopo a starsene aqquattato su quella marina in compagnia delle carcasse di fera: le barche le aveva viste e non gli convenivano. Si sarebbe rimesso in cammino per Scilla, là avrebbe domandato a quegli amici più precise delucide sul trasbordo.

Tagliò fra i cumuli neri e risalì verso le case, pigliando come punto di riferimento l’ammassamento d’ossa accatastate sotto la scogliera, da dove si irradiava una pallida luce cremosa. Dalle tenebre di mare spirò con soffio intermittente la stomachevole risatella delle fere, quel ridere dentuto del malaugurio. Non tutte, forse, erano già passate nella rema viva, e quelle che erano rimaste in Tirreno, con la flottiglia di femminote là in giro, dovevano avere pensato che qualche goccia d’allegria potevano spremerla anche da quella salma di mare. E subito, quasi a conferma, da quella parte, alla sua sinistra, ci fu come uno scoppio di spruzzi, uno scintillìo di svirgolature lattee dentro il buio, e quelle dovevano essere le fere che caprioleggiando sulle lancitte, scoppiettavano nell’oscurità col biancore delle pance e col perfilo dei denti. Immediatamente, come l’effetto dalla causa, vennero di là dei colpi sordi che pestavano sulle acque dure, come per affogarvi le risatelle delle fere a una a una: sinché quello sbattere di remi finì e le fere si sparpagliarono gettandosi un bel po’ di ngangà lamentosi, sinceri una volta tanto, se doveva dire. Ma non gli pareva nemmeno vero, nemmeno possibile, quello che credeva di sentire, e quello che credeva di sentire era che le femminote stavano saliando le fere con legnate all’orbisca.

Non tutte le femminote avevano varato, però.

Era già alle ultime case, già fuori di quell’abitato incalcarato, che trasudava, ora, di fetori più accaniti, quelli cioè del cotto di fera, che raffredda e lascia il suo quaglio nell’aria, quando una porta venne disserrata davanti a lui su tutti e due i battenti e là, nel mezzo del vano tenebroso: snella e alta, con la testa che pareva sfiorare l’architrave, fasciata strettamente dalle tenebre, come una mummia nelle bende, senza volto né precisa figura, gli era apparsa una sagoma femminile. Nello stesso apparire, parlò e gli disse:

«Giovine bello, mi date una mano?».

«Che mano?» le domandò, dopo qualche secondo, perché, al suo apparire, si era sentito mancare il fiato. «Che intendete?»

Era uno scuro fitto, profondo alle sue spalle, come se per quella porta nera si scendesse sottoterra. La donna si spostò di fianco, e di sotto a lei, più che di dietro, quasi l’avesse in mezzo alle anche, la prua d’una barca si profilò sull’uscio, da uno stanzone, grande, oscurissimo, una specie di fondaco, che eccettuata la barca, sembrava che non contenesse nient’altro. Pareva che l’aria della notte circolasse liberamente laddèntro, come se privo della parete di fondo, il fondaco si aprisse direttamente sul mare, facendo volta col cielo senza luna: ma siccome la sua ventosità non poteva provenire dal ristagno di scirocco, doveva per forza di cose, come un antro, comunicare con qualche cavità della roccia da cui aspirava aria.

«Volete trasbordo, no?» fece la donna, e siccome stava mezza dentro e mezza fuori, la sua voce risonò cavernosa, con un riecheggio, qua e là nel fondaco, di sussurri smorfiosi. La donna, interrompendosi, girò la testa di scatto, come se in parecchi, laddèntro, le facessero la ripassata, la baia, e come se questo le riuscisse nuovo e scandalizzante: si girò tanto d’impeto, che attorno alle spalle le si attorcigliarono a serpentina le trecce che le pendevano, lunghissime, sino alle caviglie e rilucenti d’un forte splendore nero corvino. In quel momento, l’eco morì, cosa naturalissima, a lui però, che si sforzava di scandagliare il profilo, oscuro e confuso, della donna, parve che fosse proprio lei, col suo gesto imperioso, a soffocarlo.

Stette ancora un poco col capo girato all’indietro: messa così, di profilo, sembrava solo faccia, coi lineamenti appiattiti, come se l’oscurità le tranciasse la testa alla fronte. Quella faccia, ovale e nera, specie di piatto colmo di grumi tenebrosi, sospesa per aria, sul collo lunghissimo gli ricordava i girasoli che spuntavano ai bordi della plaia di Cariddi, vicino alle palme. Però, glieli ricordava senza più il sole, come un giraluna in una notte senza luna? Niente, anche se il giraluna stava fermo, come se lei lo facesse apposito a stare girata di là, lo facesse per dargli agio di vedere quello che non poteva. Poi, quando le parve a lei, si rigirò morbida morbida e col tono di voce spazientito, come le sembrasse tutta un’inutile perdita di tempo, quella, finì di dirgli:

«Perciò, mirate a un passaggio in barca? Mirate all’oltremare? Avanti, allora, guadagnatevelo il traghettamento. Orsù, sursincorda, issiamo con le casse, variamo, perché la notte va all’alba e l’alba non ci giova a nessuno dei due». Con la parola in bocca, sparì nella stanza di là, disse: «Imponetevi la prua, voi».

La sentì che girava intorno alla barca, smuovendo col piede i cunei di legno che la sostenevano da una parte e dall’altra. Prima che cadesse, egli ne afferrò la prua. Intanto pensava: non aspetta di sentirmi dire sì, ma sa che è sì. Lo impressionava la baldanza di lei: faceva chiumma a sola, aveva bisogno di un braccio come il pane, però era tutta baldanzosa.

«Oh…oooh» gli fece la donna da poppa, dandogli una voce lontana, come se la barca che stava fra di loro misurasse una bella distanza.

«Oh…oooh» le fece in risposta e sollevò la prua in avanti.

Quando l’ebbero tirata fuori, e sforzandosi gli occhi in quello scuro fitto, considerò quant’era lunga, dubitò che ce la potessero fare, in due, a portarla a mare e vararla: poi però, a issarla, scoperse che pesava una piuma. Difatti, la sollevarono di poco e fra braccia e ginocchi, la rovesciarono; poi, la sollevarono alta sulla testa e vi s’infilarono sotto, mantenendola all’appoggio di palme di mano e di polsi. Di lassòtto, sinché non si trovarono sullo stesso piede, da prora e da poppa si spinsero e controspinsero silenziosamente, poi s’avviarono all’unisono, come se quello che facevano insieme, lo avessero già fatto: e fatto, travagliando di muscoli, lei la femmina, da paro a paro con lui maschio.

Mentre la maniava, aveva cercato di farsi un’idea dell’imbarcazione, però al riesumo aveva dovuto concludere che gli sfuggiva. Non ne aveva scienza, non c’era barca, fra quelle di sua conoscenza, che le potesse fare da pietra di paragone. Era una strana imbarcazione, veramente fuori del comune. Risultava leggera, ma contempo solida. Era gelso? No, gelso no. E abete nemmeno. Era d’un legno più raro, assai o assaissimo più raro. Era ciliegio? O era pino? O mogano? Oppure olmo? Oppure, ancora, frassino? O cedro?

Lo scafo poi, aveva uno sviluppo lungo, però con poca bombatura, come fosse stato ricavato da un tronco d’albero tutt’intero, scavato sino alla corteccia. No, non gli ricordava nessuno dei profili a lui noti: palamitara, feluca, ontro, lancia e lancitta, per dire. Del resto, avrebbe proprio voluto vederla una barca da pesca di quel tipo. Forse è un cuttere, pensò, e l’idea non gli parve tanto spropositata. Sì, perché no? Più ci pensava e più se ne persuadeva. Sì, va be’, si diceva: il cuttere è un gioiello, una cosa talmente fina, che per bellezza grande, di figura, non ha nemmeno poppa e dove si volge, è sempre snellezza di prua. Quando si dice un gioiello, si dice un gioiello; uno scafo con una mossa così naturale ed elegante, che quanto a vista, mentre non c’è scafo che ci può competere, lui compete quasi coi pesci: con la sua velatura lattea a pizzo, e quell’aria astuta, di perenne boria, che lo fa volare sull’onde, come se, per privilegio particolare del dio della gente ricca l’inzeffirasse un vento sempre costante e benigno. D’estate, i signori se la menano a più non posso lassòpra, le vele che gli scoppiettano come musica all’orecchio. Quando ne vedevano qualcuno voliare per lo scill’e cariddi col suo inutile lusso di velocità, i pellisquadre nemmeno giravano gli occhi, ma gli scagnozzi, gli sbarbatelli tipo lui, tipo Duardo, se lo mangiavano cogli occhi. Per la madò, per la madosca, facevano. Con quello ai pulcinella gli arriveremmo sulla coda, li piglieremmo con le mani, senza bisogno di lanzarli. In quei momenti, gli pareva di stare a bordo d’un caicco lordone, non a bordo d’una palamitara o d’una feluca, e istintivamente, come pescicani, gli occhi calamitati dal cuttere, stiravano il collo e muovevano i mascellari e in pensiero, lo addentavano, lo addentavano, quell’olmo biondo, biscottato fino, addentavano cuttere e padrone di cuttere, tutto in sorrisi.

Sì, era questo il cuttere: gran lusso, cosareale. Però, che c’era di strano se dati i rivolgimenti e gli sconquassi, precipitati in mare i signori col sorriso, era finito in mano femminota? Se era scafo di corsa e la velocità era l’unico suo scopo di vita, per quanto si potesse ritenere affumicato e bassato di rango, la femminota, non si poteva negarlo, ne faceva il meglio, anzi il più connaturato, uso: perché se il suo naturale d’origine era quello del corridore di mare, la femminota, se veramente faceva, come sospettava lui, un qualche traccheggio contrabbandero, per il quale le poteva necessitare di andare come il vento per svignarsela dalle motovedette, c’era da pensare, allora, che mettendolo all’opera, gli avesse sviluppato al massimo il suo naturale, sviluppandolo, insomma, da corridore a scorridore dei mari.

Dentro, la strana imbarcazione mandava un sentore di calafatura seccata di fresco: al tatto, la sentiva grezza e rasposa ai bordi, come se, appunto, le avessero dato, dove capitava, una rustica mano di catrame. Con tutto questo, è cuttere, insisteva a dirsi. Se dev’essere qualcosa di specie lontanamente conosciuta, che altro può essere se non cuttere? La femminota doveva averlo sfregiato apposito col catrame, per camuffarne i lineamenti sontuosi. Un cuttere calafatato dentro e fuori. Sotto la mano sentiva però, qua e là, come incrostazioni e intartaramenti marini e anche, quasi si fossero amalgamati con la pece in un unico, potente impasto, granelli di sabbia e scarde diverse, forse di gusci di cozze e di patelle e telline e di ossi di seppie e alighe e rametti e spizzichi di corallo. Per qualche tempo l’imbarcazione doveva essere stata sott’acqua: dopo, senza nettarla e niente, le avevano dato sopra quella passata di catrame. Dopo? O prima, previggentemente, per proteggerla dalla corrosione?

La femminota, dietro, faceva tacita il suo sforzo: dopo la spinta che gli aveva dato per mandarlo in avanti, quello era stato il suo solo segno di vita. Si provò a parlarle:

«Siete ancora là?» le fece, con la voce, che appena uscita di bocca, gli rintronava negli orecchi, sbattendo contro lo scafo. «Mi sentite? Ci vuole molto per la marina? Sta vostra barca mi comincia a pesare. Ma di che razza è?»

Per tutta risposta, lei, sgarbatamente, lo arronzò, gli spinse contro lo scafo, costringendolo a correre. Non si rese conto che lei gli aveva descritto dietro un mezzo semicerchio, dirottandolo per la marina. Lo precipitò giù, dal duro al molle, e poi lo fece trottare sulla sabbia. Solo quando furono sulle pietrebambine, ed egli andava ormai pensando: sta pazza, a mare mi sdirupa, lei la finì di sforzarlo di dietro e si fermarono. Quando si sbarazzò del peso, uscì da sotto lo scafo intartarato e riprese aria, soffiava dalle narici e dalla bocca, come fosse stato a lungo sott’acqua:

«Vi scapricciaste, eh?» le fece.

Lei però, come non lo sentisse, si chinò dentro la barca, si rialzò, girandosi verso di lui e in quel momento i suoi occhi ebbero sotto le palpebre uno splendore bianco e vivido di porcellana. Gli disse:

«Vado e piglio l’armamento. Ammenoché, a voi non vi rincresce di favorirmi e ire e pigliarlo voi per me…».

«Favorirvi?» le fece con smacco. «Dovere mio. Sono qua al servizio vostro: mani e piedi.»

Dovette tornare al fondaco: pigliò la chiave che stava in un nascondiglio dentro uno spacco fra le basole della soglia, levò le tre mandate di chiavistello. Non ebbe nemmeno bisogno d’entrare nello stanzone, perché l’armamento era lì, dietro la porta, come gli aveva detto lei, lo trovò subito, allungando una mano allo scuro: una coppia di remi, il timone e un alberello con la velatura raccolta intorno. Per non sbagliare, portò anche quello alla femminota.

«Oh, armate in grande voi» le fece per sprovarla. «Di fronte alla minutaglia delle vostre paesane, questa sì, questa si vede subito, pure in questo scuro, per come si profila che è imbarcazione cristiana. Eppoi, a quel che vedo, ve ne andate pure a vela, volendo. Però, non mi capacito di due cose: in primis, di che razza è la barca. Fosse cuttere, per caso? E poi, non mi capacito a che vi serve la vela. Certo, non la sbroglierete qua davanti, in questo riconco di borie e di reme…»

«Uh uh» fece lei, sbuffando. Solo questo: uh, uh, gettando testa e spalle all’indietro, sferzandosi nuovamente, là in basso al culo, con le trecce.

«Certo, sono affari vostri» aggiunse lui, parlando un poco sopra e un poco sotto il serio. «Io solo della barca, dico. E anche se non mi viene a conoscere, devo dire che così, scuroscuro, l’aria ce l’ha bella, d’imbarcazione bella ricca, anzi lussuosissima. Solo che, non per sfiduciarvi, ma penso che con tutta questa impeciatura e queste incrostazioni, certo le vedeste, una volta varata, potrebbe difettare di pescaggio. Certo, voi n’avete ’sperienza, certo, non è la prima notte che varate: galleggia, sì?»

«Galleggia, oppure affonda» fece lei, smaccosa. «E qui, con questo, metteteci un punto.»

E qui, con suo massimo sbalordimento, le sentì risonare in mano una campanella: tenendola dentro il palmo, smorzata, le fece fare dindin, dindin, come per prova. Poi, con un tintinnio più chiaro, argentino, la campanella fece ancora da sola dindin, dindin, quando lei l’appese a prua, come le dovesse servire di segnalazione. Per finire, pensò, mi doveva capitare pure questo, capitarmi sta femminota stravagante, una siffatta levantina.

Essi la stilavano la campanella, però una grossa, col dindon, una di quelle che fanno una musica di capre, d’effetto antipatico e un poco avvilente all’orecchio, perché è come se quei dindon trasformassero la barca in una grossa capra natante, con la campana al collo e le mammelle rigonfie di latte. Per fortuna gli succedeva assai raramente di doversene servire, gli succedeva cioè solo quando lo scill’e cariddi albeggiava, annebbiato e tormentoso, come un mare di anime in pena: le sirene dei ferribò e bastimenti fischiavano, ribellate e accoranti dal mezzo della bianca oscurità di mare e cielo, facendo venire i brividi col forte senso di vicinanza che si sprigionava dal suono acuto e soffocato ed era come fossero sempre sul punto di speronare o di essere speronati, e le barche remavano cieche e dall’una all’altra, oltre al dindon e al suono di borgna, per chi possedeva quella conchigliona rara delle Isole, si gettavano voci di accùra accùra, come i cacciatori quando cominciano a sparare che ancora non si vede e rischiano d’ammazzarsi l’uno con l’altro. La campana col dindon, allora sì, che s’imponeva e s’impone, allora sì, che la vergogna, sarebbe a dire, quella musica di capre, è salvazione di vita.

«Ma che andate facendo?» le chiese. «Babbiate? Eh, sì, scherzate, m’immagino. Vi pare momento di dindin, questo? Con quella, getterete il bando per tutti e due i mari. Ma che ve lo devo dire io? Siete forse una novellina, voi?»

Non lo degnò di risposta e con un lembo della gonna si mise a spolverare i remi: spolverare i remi, poteva esserci di più ridicolo? Eppure lei quello faceva, spolverava i remi con un fare provocante che lo indispettì.

«Non mi sembrate nemmeno una femminota» le disse allora. «Da un lato vi dimostrate spratica e dall’altro azzardosa. Ma come? Dovreste trattenere il respiro con inglesi e finanzieri e vi mettete a scampanellare? Eppoi, vado vedendo che partite scarica di fagotti e d’altro. Ma allora, che andate a barattare in Sicilia? Per me, se vi devo dire, siete un vero mistero. Parola d’onore, mi piacerebbe di capirvi…»

«Ma voi non mi dovete capire» fece lei allora, parlando a labbro stretto, altezzosa. «Non dovete e non potete capire. Pirdeu, pirdeu, che pretese, oh veramente pirdeu, pirdeu…» aggiunse in un mormorio.

Ma con che tono tranquillo, genuino, più che di sdegno, di meraviglia glielo diceva, con che tono scandalizzato, di femminella impuntata con gli spilli: a sentirla, pareva che gli ripetesse una cosa già detta, qualcosa insomma, che avrebbe dovuto già sapere, qualcosa, insomma, secondo lei, che per lui era d’obbligo sapere, d’obbligo e sottinteso.

Per la campanella però, poteva avere i suoi buoni motivi ad appenderla a prora: che ne poteva sapere lui, che arrivava in quel momento? Poteva avere i suoi buoni motivi per la campanella e per il resto. Padronissima di governare e governarsi a piacere suo. Faceva chiumma a sola ed era, di conseguenza, pure capochiumma. C’era un che di sdegnoso e di rancoroso in questo suo figurare appartata dalle altre, come se lei non volesse avere nulla a che vedere e a che dividere con quelle. Di fronte a questa scognita, mezza mutangola, nera e sigillata fitta come una cozza, quelle sembravano limpide e trasparenti come acqua pura. Questa qui era tutto un altro mangiare. Dove andava? Che genere di contrabbandello faceva lei? Questa, non aveva l’aria di scomodarsi per un pugno di sale. Forse, era d’accordo coi bombardatori di pesce e aveva con loro degli appuntamenti prefissati, tale posto, tale ora. La campanella le serviva forse per segnalarsi a loro: la caricavano di pesce, e con quel tipo di barca poteva sbarazzarsene lesta lesta e tornare e fare altri viaggi, e quelli intanto continuavano a bomboattare con le loro boatte esplosive. Forse faceva questo, o altro come questo, non poteva fallire: a criterio suo, varava per quello o per un fassimile di quello. Perciò, quella parola femminina: intrallazzista, che aveva sentito allora allora per la prima volta, viaggiando per Calabria, gli tornava a mente, ora, e giusta o sbagliata, gliel’andava adattando alla femminota che aveva davanti. Ora, se era intrallazzista, poteva pure ammirarla per quello che riguardava lei, gli affari suoi, ma doveva diffidarne per quello che riguardava lui, il suo trasbordo: perché, se maremare aveva gli affari suoi da sbrigare, in gran riserbo, senza testimoni, che c’entrava pigliarsi in barca lui?

«D’accordo, io non devo capire e non capisco» le fece conciliante. «Fate chiumma a sola e questi sono affari vostri. A me, mi basta trasbordare. Però, un remo me lo potete dare a me, oppure tutti e due, e così vi remo io?»

Gli parve che su questo cogitasse profondamente a capo chino. S’era portata a poppa e aveva teso il braccio destro contro il legno a mano aperta, come fosse sul punto di spingere a mare la barca.

«Di là ci penso io a portarvi» fece poi, restando a capo chino. «Lo scopo vostro è di passare e il mio di passarvi. E vi passerò, questo è poco ma sicuro.»

Sentitela, pensò. Mi dà quasi ad intendere che passa di là solo per passare me. Ma chi la pregò o comandò?

In quel momento, la barca cominciò a scivolare morbidamente verso l’acqua: lei la spingeva con una mano, ma come non le costasse alcuno sforzo, e come se al solo suo contatto, la barca si varasse da sola. Fece comunque il gesto di aiutarla, ma lei, nemmeno se avesse dovuto difendersi, in un lampo lasciò la barca e alzò quella sua mano contro di lui, e contempo dicendogli, intimandogli, per meglio dire:

«Non ve n’incaricate, vi dissi».

«Oh, qualche volta pare che vi mozzicarono la minna» gli venne allora di dirle, dando per sfogo una manata alla barca.

Si mise a ridere, potenze divine. Ebbe uno scroscio di riso in gola, così inatteso e incontenibile, da lasciarlo a bocca aperta. Ma ridesse, ridesse pure, pensava, sta femminota tutta stravaganteria, ombrosa e incagliata, se lo sa lei con chi.

«E ridete, ridete» le disse a complimento. «Al riso, non so se ve lo dissero, è una meraviglia come ve n’uscite fuori attirante…»

I suoi occhi fiammeggiarono bianchi, d’un biancore come due piccoli tizzi sbraciati da un soffio di fiato, teneva il viso piegato da un lato, come appoggiato alla scapola, e pareva così, che aguzzasse la vista, cercando gli occhi di lui: rideva e non rise più. Per un momento stettero così ed egli s’immaginò che la femminota facesse un pensiero su di lui: forse si stava tirando il paro e disparo, se doveva fargli invito e quando, in Calabria o in Sicilia. Ma se le dò corda, pensò, qui ci addormentiamo.

Si era passata una treccia sulla spalla e se l’allisciava: quella treccia, se la sbatté poi sulla schiena, con quella mossa che aveva come di darsi una sferzata, oppure di schivarla, e difatti, con quelle trecce faceva sempre come se qualcuno tentasse continuamente di afferrargliele e lei gli s’opponesse, a spallate, a strappi, sinché non se ne liberava. Infine, riappoggiò la mano sulla barca e nell’attimo in cui questa scendeva in acqua e galleggiava, lei la seguì a sedere là a poppa con una agilità fenomenale, girandosi contempo sul culo e ritirando in barca le lunghissime gambe. La campanella ribellò l’aria di dindin e in quel dindindin l’imbarcazione si sfilava nella quiete della rema morta, restando di poppa, pelo pelo alla riva. La femminota andò a sedersi sul banchetto di prora, e subito, dal rumore che faceva sbattendoli di cozzo sulle sponde, capì, più che vedere, che stava agganciando i remi agli scalmi. Mi scavalla, pensò. Dopo tanta chiacchiera: vi passo io, vi passo io, trasbordarvi è pensiero mio, eccola là, che piglia mare, sola sola, la doppia puttana. Ma le faceva torto. Ci fu un silenzio e poi la femminota sbuffò:

«Uffa» fece. «Vi movete, pirdeu, o volete che vi lascio qua? Volete che vi lascio qua, per modo che vi ritrovano quelle pantere, affamate e arse, che intanto si vanno molando i denti al pensiero vostro, eh?»

La raggiunse in barca e sedette di fronte a lei sul banchetto di poppa. Allungato sul fondo, stava soltanto l’alberello con le vele.

«Che pantere?» le fece, a trucco. «Diceste pantere?»

«Pantere, pantere: quelle che si misero in mare e già si molano i denti al pensiero di voi qua e non vedono l’ora di tornare a spartirselo, un poco l’una, un poco l’altra, il meglio pezzo vostro. Capiste ora, eh, che pantere, che affamate e arse? Quelle, che vi vennero a guardare quatte quatte in sonno…»

Gran magara, pensò. Vedette e capì la qualunque all’oscuro. Ma gli piaceva sentire che altro aveva visto e capito:

«Ma che dite? Quale guardare? Quale sonno?»

«Sì, sì» fece lei con lei, sdegnando lui. «Questo d’astuzia si mette a competere…»

Poi calò i remi e s’indaffarò con quelli.

Quello che voleva vedere era come se la sbrigava coi bastardelli: prima voleva vedere se ce la faceva a spiccicare tutti quei fili imbrogliatissimi di rema, e dopo avrebbe deciso se affidarvisi o levarle i remi di mano e pigliare il governo.

La femminota, per differenziarsi anche qui, invece di tentare d’infilarsi immantinente in un bastardello del mazzo che scorreva lì, subito, a manca, tagliò dritta in sopra, alle sue spalle, per una cinquantina di metri. Lo scafo, troppo lungo per un solo rematore, si svincolava pesantemente dalla presa vischiosa delle onde sciroccate e in morìa. Stretta come fra miria di lacci gommosi, la barca non aveva la più lieve oscillazione e la campanella, perciò, non faceva nemmeno un dindin. Incollandosi e scollandosi, la femminota fece, per quei cinquanta metri, il tiro alla fune con le onde morte della montante, che, ne aveva ’sperienza lui, a ogni palata, resistevano al remo come piombo fuso. Non dovette essere uno scherzo, per quella presuntuosa: però, né perdette un colpo né s’affannò al punto di tagliarsi il respiro.

Andavano nella più fitta oscurità e solo allontanandosi dalla riva, colle prime alghe fosforescenti vaganti sulle acque alte, un chiarore fantomatico si diffuse qua e là, bluastro e violaceo. Quel suono rapido e gorgogliante, come un ruscellare fra le pietre, erano i bastardelli: i primi e più grossi di cui si sgrava la remamadre. La femminota non fece niente di niente, quando vi furono a ridosso: alzò i remi e lasciò fare. Ahi, ahi, fece lui tra sé e sé, e poi, dato che la pelle è pelle, l’interesse era suo:

«V’occorre aiuto?» le domandò, premurosissimo, ma lei lo zittì, con un secco sordellino delle labbra, come avesse l’orecchio ad altro.

La barca dette delle beccate, come andasse sprovando, qua e là nel fascio di bastardelli: sì, no, sì, no, e quando, fra il sì, ecco ci riuscì, e il no, nemmeno ora ci riuscì, pareva che là facessero giorno, tutt’all’improvviso l’imbarcazione saltò sopra come si varasse da sola, da un’acqua in altra acqua, saltò sopra al suo bastardello. Ci fu uno sballottolio di prora, tutto tintinnante della campanella, ma quello fu l’unico rischio che corsero, perché poi la barca scartò dentro al letto del fiumarello, vi s’avversò istantanea e contempo scivolò a manca via. Sulla barca affiumarata, sparì lo scirocco e venne fresco, un fresco d’aria di spruzzi, come s’avvicinassero a una cascata schiumeggiante.

Era rimasto senza fiato. Per la madò, si sarebbe detta pellesquadra e figlia di pellesquadra. C’era andata come a memoria: a tal’ora di luna mancante, a tanti colpi di remi, un certo bastardello jonico che viene costeggiando di Villa, là, in Tirreno, davanti alla marina femminota, quasi a perpendicolo, fa gomito, gira e torna all’indietro, tagliando largo per la sponda siciliana. Ma non solo lei, anche quella sua barca doveva andarci col fiuto. Perciò alzava i remi: perché aveva la barca ammaestrata come un furetto, lo sapeva da sola, la barca, come stanare e pigliare per l’orecchio il bastardello.

È stato un piacere, le voleva dire. Mi complimento. Ma lei aveva piegato il capo sulle braccia, appoggiata ai remi, come fosse caduta in sonno.

La prima fera saltò accanto a loro col balenio biancastro della pancia, in alto fece ngangà e rise. Poi ne saltò un’altra e poi un’altra e un’altra, a sinistra e a destra. Il capriccio dei bastardelli, con quel va e va di barche, le aveva riportate al mare morto: nell’oscurità dintorno, si sentiva la pomponella e il guazzamento che facevano, entrando e uscendo fra tutti quei torrentelli, snaturati, sciampagnini, così simili, del resto, al loro carattere.

La femminota rialzò il capo e si degnò di dirgli:

«Vi spagnate?».

«Mi spagno? E di che? Che passo il mare, forse? O intendete se mi spagno delle fere?»

«Ah, le avete a conoscenti…» fece lei, ma non domandava, constatava.

La campanella faceva dindin, dindin, finafina, alla mano allegra del bastardello: un attimo, si fermava e poi, all’improvviso, risonava ancora, animandosi ogni volta di dindin, sempre più argentini, sicché i brevi tratti di silenzio, parevano fatti apposta per mettere l’accento sul suo rinvenire.

A quel suono da nulla, d’unghia che batte sull’orlo di un bicchiere, lui, un poco sforzandosi cogli occhi stretti a fessura, un poco stando a sentire e immaginando, andava viavia scandaliandosi che le fere, l’una dietro l’altra, abbandonavano salti, ngangà e risa e se ne venivano come incantesimate ad attorniare la barca, porgendo orecchio al dindin che le adescava e ammutoliva. Solo quando la campanella si spegneva, come in una ovatta imbevuta dallo stesso mare d’olio sul quale per dei tratti scivolava, solo allora, sotto sotto si agitavano, come i vava quando allattano in sonno e gli levano il capezzolo di bocca: si spremevano, allora, lo scontento, s’inarcavano, intrecciando una ghirlandella di ngangà allagnati e di aliti stomacosi, fetenti intorno alla barca e c’era chi con la coda dava delle tastatine, là, a prora, come per dare la sveglia alla campanella.

Continuavano ad arrivare in gran numero e col mare, anche l’aria s’andava ammassando lì dintorno fera su fera; dalla barca, si aveva la sensazione come d’un accerchiamento fisico, con intasamento e appuzzimento dell’aria: non sapeva che effetto le facessero alla femminota, ma a lui cominciavano a dare come un’occupazione di petto, una oppressione del respiro.

Non trovando posto attorno alla barca, le nuove, a quel che pareva, si tuffavano e pigliandole sotto la pancia, scavallavano fuori quelle che già vi si trovavano. In questo fare e levarsi la sedia da sotto il culo, gli succedeva di sbagliare la mira e di pizzicare con la coda la barca, che mandava un rintrono sostenuto, un vibrare sordo dalla calafatura.

Navigavano imbrancati alle fere, come in crociera, fra i soffi freddi, costanti del bastardello, e quelli caldi, di sudori grassi di pelle e peggio, di stomaco, che alquandalquando, nei sommovimenti, gli animalazzi rigettavano dalle loro bocche di sacco sopra la barca, come vampate di carburo che bruciava. Lui non sapeva se ridere o piangere. Per la femminota, sembrava cosa di tutte le notti: china col capo in avanti, i remi stretti al petto, forse dormiva, se ne fotteva.

Aveva un verso suo in ogni cosa, lei. Era forse ordinario, di tutti i giorni, per quei mari, il trattamento che usava alle fere? Sì, li voleva spiare in faccia i pellisquadre mentre sentivano di fere ammansite e domesticate con un semplice dindin, come tanti bambinelli gingillati con dindi e dindarolo.

Le sue paesane gli allisciavano il pelo col cozzo del remo, così naturali, che era un piacere sentirle. Lei, invece, no, lei, col suo genio personale, aveva inventato di sonargli quel dindin, e con questo, se le carriava dietro confidenzialmente, forse per suo solo capriccio, senza scopo: eppoi, che scopo poteva esserci? e senza darsi pensiero, se per caso il suo dindin non insospettiva l’orecchio di ronde e sentinelle. E le fere, come ci stavano. E chi le avrebbe riconosciute mai in quelle manse boncreate che si sconchigliavano tutte sotto un’unghia di musica? E che musica, poi? Non certo suono di chitarre e mandolini, ma suono fesso di campanella. Sì, li avrebbe spiati in faccia, i pellisquadre: non c’era niente, più niente, della fera che li potesse sbalordire? Questo credevano? E c’era dell’altro, invece, e c’era persino da restarne ammirati, persino per dei pellisquadre: anche se per quelli, figurarsi, una fera così, una fera che un dindin bastava a levarle il selvaggio, facendola tutta latte e miele, era già mezza delfino. Né erano tipi che, oggi o domani, si potevano persuadere a provare se la cosa aveva un fondo di verità, e cioè, a farne ’sperienza, pigliando qualche campanella per spopolarle a musica, invece che con spubblico di sangue, non c’era nemmeno da pensarci. Quelli, oltretutto, riterrebbero d’abbassarsi, ne parlerebbero con smacco: sì, gli portiamo pure la musica, quella gli manca. Ballerine sono già, di mestiere, gli manca, ora, che gli suoniamo il dindin e dindon e così lei ci fa la polca: come se non la facesse già la porca. La faremmo ballare, ma come diciamo noi, senza suono. Va’, va’, scagnozzo, concluderebbero con lui, va’, fatti pure tu due passi di mazurca e non ci stonare con questo tintinnio di campanella… E magari, ci aggiungerebbero lo sfottò: il fatto fu di notte e non di giorno. Ma, con tutto questo, li voleva spiare lo stesso in faccia, voleva vedere se di fronte a quel nuovo strabilio di fera, restavano smagati, come dicevano a parole, oppure restavano ammirati.

Però, rifletteva: per la femminota, per questa millunanotte che ci pensò ed ebbe st’invenzio, non c’è da restare medesimamente ammirati? Non solo, ma pure avendolo già sbalordito con due o tre giochi di prestigio con le mani, nemmeno di lei si sentiva di potere dire: non mi sbalordirà più. Pensava a quell’ora e mezza, o… due, o tre, questo dipendeva da lei, dal mare e dai malincontri che poteva fare, nelle quali lei, a bordo di quella imbarcazione, sarebbe stata per il suo passeggero, padrona e donna, dopo Dio. Sperava però che non si scapricciasse troppo a sbalordirlo con quelle fere scampaniate, non lo mettesse in qualche rischio: ci teneva a tornare a terra, almeno per poterla raccontare. Potente signora femminota, che ve ne state là, incascettata allo scuro, così avrebbe dovuto pregarla, fate quanto volete e non quanto potete. Eh sì, avrebbe dovuto raccomandarsi alla sua magnanimità contro il suo dispotismo.

Un’ora, un’ora e mezza, non più: dal modo come veleggiavano sul bastardello, così veloci, che nemmeno se avesse alzato le vele, non potevano metterci di più a passare. Prima che quell’assembramento di fere potesse impensierirlo, sarebbe stato coi piedi in Sicilia. Ma la loro presenza sempre più stretta e soffocante, il tanfo di pelle, il fiatare che mandavano al caracollo, come di rutto, in piena faccia; e il dindin, dindin di quella campanella che gli dava il nervino, e il dispetto e la rabbia che gli faceva la femminota, che sbrigava, lì di faccia, le faccende sue di mente, come fosse sola, solissima, senza lui in barca né fere sempre più crescenti intorno, dài e dài, tutto questo, prima che si potesse trattenere, lo spinse a un battibecco:

«Non è per sputare nel piatto dove mangio» le disse, «ma per la madò, questo dindin che gli suonate alle fere, è bello e magarico, sì, lo riconosco e vi batto le mani, ma che gioco vi fa, per la madò, me lo sapete dire? Ve ne viene forse un qualche utile, un qualche piacere intrinseco? Qua, a quello che sento in questo scuro, non è più, mi pare, il bastardello che ci porta, ma le fere. Voi v’aggioccaste in sonno, se non sbaglio, e pare quasi che vi balìano a voi le fere col dindindin. Sì, se devo dire, parola mia, pare che v’incullano a voi con quel loro dindin. Oh, ma con voi, non si riesce a capire niente di niente…»

«E torna che non capisce…» fece lei con una voce che si sfagottava come un brontolio da tutta la sua massa scura. «E torna. Ma come glielo devo dire che lui non deve capire? Se non gli va la compagnia e il dindin lo disturba, perché non leva l’incommodo? Perché non scende di barca e mi dice: ite a fare in culo?»

«Ah, per la madò, che vizio bello avete.»

«Che vizio? che vizio, dite? Specificate, specificate, perché ne ho tanti di vizi, che nemmeno m’oriento…»

«Questo, sapete quale. Questo, di essere appuntata cogli spilli, questo che non vi si può dire una parola. Secondo voi, non mi dovrei nemmeno meravigliare per questa novità di fere che solo a sentire un fesso dindin di campanella, scasano d’ogni mare e se ne vengono fittefitte alla vostra barca e si cardano per stare ai primi posti, sotto alla campanella, eh, non mi dovrei meravigliare? Di conseguenza, non mi dovrei minimamente meravigliare di vedervi fare, a voi e a quelle, questa strana comunella, e lo scopo e il fine, uno dice: quale può essere? eh, non mi dovrei meravigliare?»

«E meravigliatevi, pirdeu, meravigliatevi» fece lei, con uno scatto di spalle e testa. E poi, rigettandosi sotto, andò mormorando, sparlando, sparlando di lui: «Si meraviglia, e a chi glielo conta? Per me, a voglia a fare: ah, eh, ih, oh, uh, per me, si può meravigliare stretto o largo. Figurarsi. Corre il rischio che si sloga i mascellari con tante sorpresine, tanti piattini coperti, che troverà con questo ritorno di guerra…». Si ritirò ancora più dentro di sé e ormai a lingua sciolta, andò incoffariandosi in questo ragionamento difficile, fino: «Corrono, corrono, chissà che gli pare, gli pare forse che la guerra, come per decreto d’un qualche dio accomparato a loro, non ci fu o non lasciò segno nelle case dove tornano né macula sulle femmine loro. Dove ognuno combatte, pensa che lì solo è guerra: solo Grecia, solo Russia, solo Jonio, solo Tirreno… Presuntuosi, sfantasiati… La fantasia non gli va più lontano dello schizzetto che fanno quando pipìano. Peuh…».

«Con chi ce l’avete?» le fece a questo punto. «Che andate sproloquiando?» la sua intenzione era di infocargli la posta, ma lei s’ammutolì come una sonnambula che viene interrotta nel suo.

Passò un certo tempo, con quel dindin, dindin nel profondo silenzio notturno e il mare rigonfio e animato che il dindin, dindin si trainava dietro, quasi per magia, legato al suo suono d’unghia, come a un sottilissimo filo di seta. Poi, la femminota, la testa sotto, come si parlasse in petto, sfiatò ancora dei mormorii, ed egli credette che si fosse veramente addormentata, questa volta, e che nel sonno la campanella le risvegliasse il battibecco di poco prima. Ridacchiava, infatti, e gli faceva il verso a lui, a sfottò:

«Dindin, dindin… ah, eh, ih, oh, uh».

Sogna, pensò. Ci arrivò in grande sveltezza. Ma subito, dalla bocca di lei venne fuori una sbavatura di riso vivo, di parole dette col brillio dei denti e degli occhi:

«Pirdeu, pirdeu» diceva, «quanti secoli erano che non ridevo, ah, quant’era, quant’era. Ditelo voi, troie spudorate, ditelo voi, che ridete sempre con la bocca e col culo e con tutto, ditelo voi, che mi sapete, porcellone, ditelo, dopo secoli e secoli, come rido».

Quanto a ridere, rideva ma non tanto, quanto avrebbe dovuto, se erano veramente secoli che non rideva. Ma, poco o molto, rideva e perciò le disse:

«Siete fatta di marmo, ma sudate, quando vi pare a voi, ce la fate la grazia di ridere…».

Lei allora si accrebbe e si smosse, tutta sciacquosa, col suo riso; e si sporse e allungò un braccio verso di lui e pigliò un tono intenerente di sfottò:

«Venitemi accanto, qua, al fianco mio, giovinone bello» l’invitò.

M’alliscia, pensò. L’anima vuole. Ed essendo lì allato e ancora in atto e fresca la trasformazione delle fere, da selvagge a manse, in un dindin, quella della femminota gli faceva un effetto quasi altrettanto fenomenale. Così, da una parola all’altra, da un dindin all’altro, non se ne capacitava né fidava: e non si muoveva, non seguiva la mano di lei invitante. Eppoi, voleva smagarla, se l’aveva pigliato per un cagnolino, che lo chiamava e le andava ai piedi. Lei, però, non era fessa e sembrò che gli leggesse i pensieri, insistendo, dicendo persuasiva:

«Avanti, non mi fate l’offeso, non v’impreziosite… Venite qua, che parliamo muti muti. Venite, avanti, e rompiamo l’incantesimo. Venite e così vi spiego il perché, percome queste schifose ci scodinzolano attorno. Venite: faccio una particolarità con voi, all’orecchio ve lo dico…».

Vistala sotto le bandiere, si alzò: lei gli fece posto sul banchetto, sollevò un remo e quand’egli si fu seduto, lo passò a lui. Poi accostò la bocca al suo orecchio come per parlargli in grande segretezza, si appoggiò e aderì alla sua spalla con tutto il suo lungo, largo petto mammelluto, e questo allora sembrò aprirsi al taglio del suo fianco, rientrare profondamente e dilagargli intorno, in un biancore di schiuma, come l’ondata che viene a infrangersi contro uno scoglio e speronata, gli si apre intorno schiumeggiando e sembra allora che se lo risucchi e incorpori. Se la sentiva spandere ed espandere intorno alla spalla, lungo il fianco e sotto il gomito: molle, spaziosa e fluttuante, che sciacquava sotto il corpetto allacciato alla vita, come si fosse partorita quello stesso giorno e fosse ancora gonfia e traboccante di latte. Intanto, però, s’imbeveva dell’odore d’olio d’oliva delle sue trecce, un odore forte e trasudante come le avesse calate dentro una giara.

«Che babbiona, direte, eh, sta Ciccina Circé…» gli fece infine a sussurro.

«Ah, così vi chiamate? Ciccina…»

«Ciccina, sì, Ciccina e Circé, insomma Ciccina Circé. Sì, così m’appellarono… Sta babbiona di Ciccina Circé, dicevo, direte, sta minchiona che gli suona la campanella. Guardatela, direte, come s’incarognì a forza di nutrirsi delle loro carni fetenti: s’arruffiana, se le ingrazia col dindin, invece di pigliarle a colpi di remo o di sparargli magari, come gli sparano, a passatempo, i marinai ’nglesi dallo zatterone, gli sparano e glielo scoppolano. E sta babbiona, direte, sta carognona, si fece intrinseca con le fere, gli va con la dolcezza, vara e le musicheggia: dindin, dindin… E mi credete tale? St’impressione vi detti? Ho uno scopo, occorre dirlo? se in testa gli sòno il dindin invece del remo. O mi facevate d’animo pietoso, con questi lustri di luna? Ho parlare spartano, vedete? e non mi faccio scrupolo di dirvi che questo è tutto uno strattagemma, è sotterfugio insomma, come vi devo dire? un trucc’astuto per insignorirmi di ste diavole d’inferno per tutto il tempo che mi necessita maremare. Io gli dò il dindin, suono babbigno, sì, quanto si vuole, però quello solo gli fa potentissimo effetto mammalucchino, e difatti, a forza di dindin, esse mi vengono a stare qua, sotto le gonne, manse, alliffanti. Sapete che è quel dindin per quelle sdiregnatrici? Oppio. Le investe in testa, arrovesciano le pupille e s’alloppiano: dimenticano il mondo che è e il finimondo che ne fanno, l’unica cosa che per esse esiste, è quel dindin all’orecchio. Sì, s’incantesimano al primo sentirlo. Corrono qua, specie di muccusi, come sapessero che gli getto i confetti. Ci fate caso come mi stanno dinnanzi con la coda bassata, in mezzo all’anche? Come m’attorniano strette e mi corteggiano tutt’in tondo? E come mi fanno da ancelle e guardiane, le troie? Le sentite? Andiamo con la scorta… Mi leccherebbero la mano, se gliela porgessi. E me ne andassi anche in capo al mondo, su questa barca con la prua che dindindeggia, questi fenomeni di intelligenze astute, sti pescibestini che si pretendono a cristiani, non ve lo dico per vantarmi, mi verrebbero dietro come tanti cagnolini con la lingua di fuori.»

Allontanò la bocca dal suo orecchio, ma premendoglisi sempre addosso, col respiro lento e regolare che le scioglieva il petto sul braccio di lui a ogni istante. Una delle trecce le era scapolata davanti, l’odore amarognolo dell’olio d’oliva, dai capelli unti e lustri si spargeva per tutta la sua persona, come se lei si fosse unto anche il corpo, per smorzare qualche sgradevole sentore, o per alleviare il dolore di qualche bruciatura. Ma gli piaceva quella vicinanza col corpo di lei, caldo e ammammellato, a scatafascio sul suo fianco. Intanto pensava: non si vanta, quello che dice, non lo dice per vantarsi, e capiva che farle quel riconoscimento, non gli costava nulla, però era come un effetto d’una specie di gratitudine che provava per lui da quando sedeva là e lei gli si schiacciava sopra e intorno, e pareva riceverselo in seno, come in una grande cavità, calda, morbida, rassicurante: in altre parole, era come ammettere quel certo soggiogamento che sentiva e il flanellare che ci faceva.

Però, a parte questo, veramente non si vantava: l’apparenza quella era. Attorno alla barca che filava senza remi, le fere nuotavano nelle acque morte ai lati del bastardello, silenziose e sottomesse a quel piccolo suono che gli scendeva sulla testa e da come gli godeva, pareva arrivargli sino all’unghia dei piedi. Non davano più il minimo segno d’allegria, erano cadute anch’esse nella funebre catalessi in cui giaceva il mare e se non era per il resospirare che facevano di gola, come un filo di rantolo di godimento, e per l’aria sbavata dei loro aliti pelo pelo alla barca, di loro non restava più nulla che le potesse segnalare come fere dentro la fitta oscurità. Si avvertiva soltanto che nuotavano, e dal nuotare che facevano tutte insieme, come si spostassero centinaia e centinaia, veniva come un lacerio dell’aria e dell’acqua, un lacerio di cui si sapeva l’origine e che pure aveva del misterioso. Era un entra, esci, uguale, inarrestabile, martoriante, che ora pareva raggiungere il dindin e sprofondare in mare con la campanella, e ora ne era smisuratamente lontano, per le morte distese e profondità del Tirreno: e c’era in questo, in questo martoriarsi per un dindin, in questo sospirarlo, sospirarlo, cadere alloppiate, fatte schiave di una miserabile nonsenseria di suono, c’era in questo, qualcosa che non si sarebbe mai creduto nella fera, qualcosa di fatale, che inquietava.

«Ora nemmeno puzzano, eh?» fece la donna rismuovendosi, perché pareva essere stata anche lei in ascolto. «Ci pensate? La campanella le porta al punto di non ruttare più. Nuotano, le sentite? come bambocci baliati. Eh?»

Mi dà discorso, pensò, per fare flanella corpo a corpo. Ora, era nel suo, la millunanotte, con la sua gran fama di femmina loquente che sapeva come camuffare di parole, magari per giorni e per notti, il suo scopo.

Gli venne nuovamente addosso, squassandogli ancora sul fianco le grosse mammelle, sciolte e scroscianti al contatto come due piccoli otri. Riprese a respirargli all’orecchio, e con le parole che gli diceva, alitò ancora il sentore dell’olio d’oliva.

«Che dice la gente, lo sapete? La fera non ha debole, dice. La fera è fera, dice. Nessuno non ha debole, dice invece Ciccina Circé. Quello di essere fera è, contempo, il suo forte e il suo debole. Voi dite: ma che gli fa la campanella? Niente, solo dindin. Ma a quel dindin il loro selvaggiume impallidisce, ogni malarte, capriccio e puttanaggine, le abbandona: al dunque, tutto il sale che erano, si tramutò in zucchero e hanno l’aria persino che cambiarono stato, vita e abitudini. Io, m’avete visto, mi tiro i remi in barca, e non ho bisogno di sfasciarglieli di sopra. Anche se sono caterve, m’inoltro e vado sola e sicura. E penso e penso, ho tutto il tempo, tutto l’agio di pensare i pensieri miei…» Fece una pausa, sospirò: «Ah sì, me la dovrei indorare questa campanella, che trovai arrugginita tra la sabbia e pulii e lucidai…».

Ritirò le labbra dal suo orecchio, restando però col petto rovesciato su di lui. Più in là non si spingeva. Flanellava solo; e lo stesso flanellare, come noncurante, lo accompagnava con quella chiacchiera all’orecchio: e questo, se doveva dire, gli pareva scrupolo forte, delicatezza da non credersi in una femminota. Ma forse non si sentiva tutto intero il trasporto che richiedeva quel tale intimo mestieruzzo. Gli stava intorno, ma si sarebbe detta straniata, con l’occhio della mente girato da un’altra parte, su qualcuno o qualcos’altro. Lo aveva detto, aveva i suoi pensieri da pensare: e quel tale mestieruzzo, non vuole pensieri.

«È la prima volta che sento di campanelle che toccano il debole alle fere…» disse, per riportarla al conversario.

«E ora, siete l’unico e solo che lo sentì» fece lei dopo un poco, però, senza grande spirito. «Nessuno lo sentì mai prima di voi. Ve ne misi a parte, il perché nemmeno io lo so, forse perché passate e andate, vi vedo ora e non vi vedo più.»

«Ma quelle paesane vostre, quelle, non ve lo sventarono il trucco?»

«Paesane? Quelle? Quelle, mi sventano a me? No, no, pirdeu, non è culo né di quelle né di quell’altre di sventare Ciccina Circé.»

«Ma questionaste, voi, con quelle? Corsero parole?»

«Uh, uh…» fece lei, ritirando un poco la bocca che gli teneva, quasi a contatto della pelle, dietro il collo, senza dire né sì né no.

Per lui, era ancora senza faccia, eccetto che per la fronte che in un balenio di quelle fosforescenze marine, gli era apparsa, a causa forse di quella luminosità ingannatrice, come se lì, sotto la pelle trasparente, le si vedessero, quasi a tatuaggio, le vene secche e azzurrine, dove non pullulava sangue.

«Oh, pirdeu» fece continuando. «Questo qui, a poco a poco, mi vuole entrare nella divozione…»

«Ma voi» le disse, trattenendosi dal ridere «provaste mai a trattarle a pane e vino, le fere, intendo dire?»

«Come, come?» fece incuriosita, appoggiandosi coi gomiti sulla sua spalla. «Come? Le fere a pane e vino? Prima pane, dite, e poi vino?»

«Ma no, pane spugnato di vino, si capisce. Non ne sentiste mai dire? A quei tempi, i milazzesi, a quel che dicono, se ne servivano come di cani bracchi per farsi portare i tonnacchioli nella tonnara. Poi, le premiavano col pane a vino. Le allicca molto, se ne inebbriano la mente…»

«Ma sentite che ragionamento…» sbuffò lei come fosse stata a sentire il ragionamento d’un muccusello. «E io gli darei il vino a queste qui? Per farle correre a svaporarsi maremare? Ma come? Ma se quello che voglio io, è di averle svolontate, tutte qui, intorno a me? Che vado facendo mattanze, io? È forse quella la mira mia? La so io, la mira mia, la so io…» e finendo di dire, sembrò che la sua mira più immediata fosse lui.

Gli pigliò, infatti, un braccio e se lo girò dietro le spalle, fermandogli, stretta al fianco, la mano, le dita infilate sotto il seno. Poi gli pigliò il remo che gli aveva affidato, liberandogli l’altro braccio: piegata un poco in avanti, contro i remi, gli cercò il petto con le spalle, si fece pigliare strettamente alla vita. Eccola la femminota, si diceva lui: poteva smentirsi? Al dunque, si rassomigliano tutte. Anche questa che prima gli andava orlo orlo, eccola qua, ora: entrò in campo.

Per quanto gli era risultata morbida, sciacquosa e invitante nel petto, tanto gli risultava invece insospettabilmente magra e puntuta e travagliata nelle spalle. Si dimenava contro il suo petto sfregandosi coi nodi secchi, scheletrici della schiena, con gli ossi pungenti delle scapole, come smaniasse, ma solo dal desiderio di graffiarlo.

«Permettete che mi stringo, giovinone, permettete?» disse a un certo punto, spiccicando le parole a una a una, come da sotto i denti, e spingendo sempre più le ossa dentro di lui. «Stringetemi, stringetemi voi pure, mentre mi stringo io. Mi pigliai di freddo, d’umidore e freddo nel più profondo delle ossa…»

Faceva scricchiolare i denti, era vero, ma respirava gettando il fiato a sbuffi dalle narici, come soffocata dal caldo. Dava l’impressione di lottare con qualcuno, lì davanti; e sembrava che fosse questo qualcuno a spingerla contro di lui, come fosse quello, insomma, con cui e per cui effettivamente si dimenava nelle ossa.

Per un momento, se ne stette ferma, col collo solo stirato in avanti, a sentire lui che le portava le mani dentro il corpetto, sotto le lunghe mammelle e le raccoglieva, facendosele ripiegare dalla punta, nel palmo della mano ma, sul più bello, gli sfuggivano come acqua fra le dita. Stava buona buona, a farsi torcere e maltrattare, sembrava mansa, sembrava persino riconoscente che la torcesse e maltrattasse, sembrava, in una parola, disposta a tutto, quando inaspettatamente, come le insorgesse ancora una volta, dentro, quel suo lato selvaggio, tutto barbaro di modi, si staccò da lui senza tanti complimenti, liberandosi dalla cintura delle sue braccia con uno strappo di reni e di gomiti. Si svacantò tutta in avanti sui remi, come fosse rimasta nel mezzo della vogata: la barca ebbe una scossa e traballò, facendo tintinnire a precipizio la campanella.

«Oh, pirdeu, pirdeu, chissà che si mise in testa, questo qui» fece dopo quello scatto. «Ma quanta prescia, quanta furia e quanto sgarbo, ci mette questo qui, ad arrivare in ogni cosa. E io che gli detti tanta confidenza, io, contrariamente al mio naturale…»

«Sentite, Ciccina Circé o come vi chiamate: ma a che giochiamo? a corniola lascia e piglia? oppure a ladro e carabiniere, che uno scappa e l’altro l’inseguita? La volete cotta, la volete cruda. Ma da quale lato vi deve pigliare uno?»

«Focu meu, focu meu. Ora m’offende pure. Varai per lui, lo trasbordai…»

«E insiste che varò per me…»

«E insiste, insiste a mi offendere. Dice che non varai per lui, lo mette in dubbio, pure…» Si muoveva avanti, indietro e i remi con lei, come si fosse messa a vogare: «Dice che mi vuole pigliare, ma non sa da quale lato. Diventò una fortezza Ciccina Circé, che si può pigliare da questo o quel lato. Ah guerra, guerra, morte e scortesia».

«Siete una millunanotte» trovò da dirle. «Pigliate ogni parola a senso vostro.»

Per qualche tempo, nessuno dei due parlò più. Egli pensava che presto sarebbero sbarcati e che era meglio troncarla lì.

La barca, a volte, faceva la mossa di fermarsi, come se, sgarrando un poco fuori dal bastardello, franasse sopra le acque pantanose: la campanella le moriva dietro e in quel silenzio, saliva il fruscifrusci delle fere sonnambolate. Una o due volte, a questi arenamenti nella morta, lui credette addirittura che fossero ormai rivariva in Sicilia, cioè là nei pressi della linea dei due mari, dove il bastardello si sarebbe rigirato nuovamente all’indietro, facendo una strozzatura: ogni volta, però, la barca, con qualche oscillazione di poppa, si riavversava nel bastardello e ripigliava la navigazione: la campanella tintinniva svelta svelta a proravia e nuovamente, nel gran buio, era come se l’aria intorno a loro fosse quella di chi veleggia, con vento favorevole, in mare aperto, lontano dalla terraferma.

Non era più tanto sicuro che il loro bastardello scendesse, tagliando paro paro, a mancavia, verso le marine di Sicilia: gli pareva, ora, che il correntello avesse fatto parecchi zigzag, larghi larghi, girandosi qualche volta, come a mangiarsi la coda. Ma erano tutte supposizioni, impressioni sue. Stava, in tutti i sensi, con la testa nel sacco: sacco, sia di notte senza luna, sia d’oscuramento, per cui risultava spento, a Scilla come a Torre, l’occhio di fata del faro; e sacco, ancora, sia d’uso indecifrabile del bastardello, sia di non uso di remo con la remata che dà misura del mare che passa; e ancora sacco, culo culo di sacco, di barca scognita e di femminota ancora più scognita. Con la testa nel sacco: come se quel mare, che conosceva come il pezzo da due soldi, fosse nuovo per lui, ma anche come se lui fosse assolutamente novello di mare.

La femminota, però, quella matassa, si dava l’aria di saperla sbrogliare sulla punta delle dita. Doveva fidarsi, volente o nolente. Fede ti salva e non legno di barca. Figuriamoci, fede in questa eccentrica. Sentitela, ma sentitela che eccentrica…

Si era messa a sparlare, come si trovassero sedute alla sedia, l’una di fronte all’altra, lei e quella stessa lei Ciccina Circé con cui ragionava, rimbrottandola e strambottandola, col tono lepido che faceva sentire l’amaro ma tratteneva il tossico, e con quell’indulgenza e simpatia, e anche complicità e compietà, che uno istintivamente usa con se stesso quando si vede riflesso allo specchio.

«Là, dovevi lasciarlo…» murmuriava. «Là, a fetere fra i vapori di bestino. Chi ti disse a te di pigliarlo in barca, chi, ti domando io? A quest’ora era ancora là, se tu non t’affacciavi sulla porta: se non era per te e per st’idea levantina che ti venne di varare espressamente per lui, di trasbordarlo tu, là, ancora là era, a ruttare accanto alla cenere di qualche focolare o a tagliarsi in due dal madrone di pancia, là, pure lui, con quei bei campioni dell’esercito, pure lui sporcificato da quelle gentildonne. Là, là, non qua, a farti tanto il pretendente…» Tirò un gran sospiro e ripigliò: «Eh, Ciccina Circé, sempre a un punto sei. Ti perdi il pelo, anzi, te lo perdesti, come un materasso che si svuotò di tutto il crino, ma il vizio no, mai, quello non lo perdesti, quello a te ti perde. Eccoti qua, vecchia intartarata, che ti senti ancora di fare sordellino all’uomo, e appena vedi uno che ti pare il tuo tipo, smanii, ti spogli per lui, resti nuda. Questo fu sempre il tuo debole, Ciccina Circé, fu e sarà. Eh, sì, gran tappinara, ti piacciono le vite a bastoncino, le vite di bambù, le vite…». Qui, lasciò la frase in sospeso e gli mise il palmo della mano al fianco come per pigliargli le misure, finendo poi di dire: «…che si possono stringere in un pugno, eh?».

«Ma che crede?» fece lui, rintuzzandola. «Crede forse di potermi suonare la campanella come alle fere?»

Fece finta di alzarsi per tornare al banchetto di poppa, ma lei gli tenne il remo fermo davanti al petto come una sbarra, gli appoggiò una mano sul ginocchio e disse:

«Chissà che mi pigliò stanotte a sparlare come sparlo. Covai pensieri, covai frasi, l’uovo stasera si ruppe e le parole scappano fuori, il pulcino fa piopìo. Ah culo caloroso, ah mente intrighiera, ah Ciccina Circé, quante cose, quante e quali, ti vai a figurare».

«Sì, siete una vera millunanotte» le ripeté ancora una volta, perché quello gli pareva il massimo per definirla, il massimo dell’ingiuria ma contempo del complimento. «Io, parola mia, non vi riesco a penetrare tutta…»

«Non è tutta st’impresa che vi pare» lo interruppe, calcando la mano sul ginocchio, «penetrarmi tutta. Riuscite, riuscite comodissimo, se n’avete voglia.»

«Vi sembra, vi sembra a voi» ripigliò senza darle corda al doppio senso. «Vi pare niente penetrarla tutta, sta vostra invenzio della campanella, che leva alla fera ogni spirito barbaro e sciampagnino? Ma tanto sconzo vi davano, mi domando io? Danno? Disturbo? O è un puro scapricciamento? Ognuno che sente, sapete che dice? Ticchio di femmina, puro sghiribizzo.»

«Oh statevi zitto, statevi zitto…» si lamentò artigliandogli il ginocchio, di colpo penante, accorata come se dentro la ripigliasse una trafittura.

Subito dopo però, gettando un sospiro dietro l’altro, si rivolse ancora a quella sua Ciccina Circé, che a quel che sembrava, le doveva fare molto comodo, perché forse le cose più delicate e terribili, doveva essere ormai un’abitudine per lei, questa di dirsele, a pantomima, con quella sua interposta seconda persona, cioè a dire, con quella sua immagine immaginaria:

«Sursincorda, Ciccina Circé. Coraggio, Ciccinella, squarciagli il velo dagli occhi, cerca e trova le parole e digli a che ti servono le fere ammansite. Dopo, magari, non afferrando il senso della cosa, dirà che sei un’infame disgraziata, ma subisci, subisci, questa è la tua sorte, la sai vecchia oramai…».

Sospirò ancora, respirò profondamente, come si riempisse d’aria il petto per scendere sott’acqua, e poi, finalmente, entrò in argomento:

«Qua è così pieno di morti che non ve lo potete immaginare nemmeno, è tutto un grande viavai di nudità mascoline sfigurate. Ci furono miserande roncisvalli di marinai italiani come voi, nei mari qui dintorno e sti nomi di strage, certo v’arrivarono pure a voi all’orecchio: a noi, fatevi un conto, ci arrivava persino l’eco del cannoneggiare e lo sconquasso dei siluramenti che ci mandava il cielo e il mare di vampa, di qua dietro alla Calabria, di qua in basso di Canale e in specie, di Malta. Si partirono allora e ancora navigano, sti meschinelli che vi dico, sti naviganti in cerca di ’maro approdo. Chi l’ammazzò, forse non se ne ricorda più, ma essi ancora navigano, girano, esposti a sole e luna, si rivoltano nelle onde, si risentono nelle ossa di tutti i venti che si levano e cadono sopra di loro. Prima o poi, fatalmente, da quelle roncisvalli viciniori, solitari o in compagnia, arrivano, stracqui stracqui, in questo riconco di mare e qui la rema morta, se non è Jonio, è Tirreno, si presta a mettergli un fermo temporaneo, dato che i loro caratteri, medesimamente morti, ben s’incontrano: per quattr’ore, insomma, la morta se li incamera, non li fa andare né avanti né indietro. Voi allora varate, perché infallibilmente vi dovete guadagnare la vita, buscandovi, notte per notte, mare e Sicilia, varate e come stanotte, vi capita di varare a rema morta: allora, che succede? Succede che varate a morto, succede che c’impuntigliate in mezzo, a sti meschini alla deriva, e li sentite, là di prora, che v’imbrogliano la navigazione, li sentite sotto, li sentite contro le sponde, che vi battono sul legno implorandovi sepoltura, sepoltura. Le altre che fanno, quelle lì, le ammiratrici vostre? Manovrano col remo e li scansano, ma il cuore, quelle ce l’hanno di roccia. Io invece, che faccio io, che il cuore non l’ho di roccia? Gli suono alle fere sto dindin qua io, dindin di campanella, e quelle lasciano denaro a contare, corrono e cadono nell’incanto, si asserragliano attorno a sta barca e così mi servono…». Qui, un solo istante s’interruppe e poi subito ripigliò con tono quasi di sfida, a denti stretti: «Sì, mi servono a farmi andare liscia e senza impedimenti, mi servono a sbrogliarmi la navigazione di tutti sti fantasmi di marinai che se ne stanno impantanati qua, piedi piedi, mi servono a questo, sì, a pilotarmi in mezzo a st’anime vaganti… Mi servono per remo, paravento, salvaguardia, o per come volete dire voi, mi servono per non farmeli arrivare sino alla barca. Sì, per questo mi servono le fere, pirdeu, e non me ne vergogno…».

Restò affannosa e con la persona come appostata, quasi a risentire dentro di sé l’effetto che quella sua scarica di parole, aveva avuto su di lei stessa, ma a domandarsi pure, quale effetto, la sua rivelazione poteva avere avuto su di lui.

Ma quanto a lui, se doveva dire, l’effetto che gli aveva fatto, poteva essere tanto di cosa meravigliantissima, quanto di cosa naturalissima, e per la verità non avrebbe saputo separare le due cose. Quello che sapeva, era che aveva pensato ancora ai milazzesi: guarda, guarda, si era detto. Ne fa quasi lo stesso uso dei milazzesi: quelli, le usavano per imprigionare i tonni nella camera della morte, lei le usa per sprigionarsi di cristiani morti. E si scandalizza tanto, che i milazzesi, alla fine, li premiavano con pane spugnato con vino: dopo, una volta che trasbordava di Sicilia nuovamente in Calabria, non sarebbe stato pure obbligo suo premiarle, quelle sue aiutanti?

«E perché v’appenate tanto?» le disse come per consolarla, perché gli pareva che lei sentisse quel bisogno: però, consolarla di che? «Remo o fera, a quei meschini, non gli fa più né caldo né freddo.»

«Una col mio cuore si deve difendere» mormorò lei, ma più che altro con un tono di fatalità. E poi ripeté ancora la stessa cosa per tre, quattro volte, anche se la variava: «Una deboledicuore si deve cautelare…» mormorava. «Una col cuore come un filo di capello, non si può azzardare…» Aveva l’aria di volersi cercare delle scuse a ogni costo, senza nessuna umiltà, però, anzi accanita e superbiosa.

«Vi capitò, forse, di vederne qualcuno di sti sventurati?» le chiese. «E vi impressionò lo stato in cui si ridussero? Vi venne forse qualche colpo al cuore per quant’erano inguardabili?»

«Ve li potete figurare. Per arrivare qua di qua di dietro, dove si roncisvallarono: di Capo Spartivento o di Punta Stilo, di Malta o di Canale, che è? una girata d’occhi, eppure c’impiegarono un anno e dico poco. Si partirono giovani e ancora mirabili i connotati furenti per fuoco e per ferro, ma naviga, naviga, l’acquasale, grande nemica, li strafottette: s’intartarano al punto, che anche la loro madre si girerebbe dall’altra parte. E figuratevi io, ’stranea, io, con questa disgrazia di cuore che è un capello: si spezza, non si spezza… Toccate, toccatemelo con la vostra stessa mano e ditemi se lo sentite…»

Gli afferrò la mano, gliela infilò sotto il corpetto e gliela guidò fra le pieghe della sua carne arrotolata, liscia e calda, insinuandogliela sotto gli otricelli del seno. S’incavava nel busto e forse tratteneva il respiro, perché egli non avvertiva nessunissimo battito sotto il palmo della mano, o forse non gliela aveva insinuata giusta. O forse non era capace di trovarsi la punta del cuore. O forse, ne era capace, ma non era quello, il cuore, che lei cercava.

«Che vi dicevo?» gli fece cernendosi col petto, sopra, sotto la sua mano, come se il suo cuore fosse dappertutto. «Eh, ditemelo voi, ora, se mi posso concedere certi lussi con un cuore così tangeloso. Quelle sbordellate, si capisce, li scansano in là col remo, con lo stesso remo che bastonò la fera, niente più, niente meno, scansano e sconzano il cristiano. Focu meu, a me, se m’azzardassi, mi mancherebbe il cuore. Ma quelle non si risentono in cuore. Ve lo dissi, ce l’hanno di roccia, il cuore. Di roccia, di roccia…» ripeté sprezzante.

A sentirla, si capiva che il cuore di roccia, il cuore di quelle là, che a parole le faceva tanto abominio, lei glielo invidiava in un modo così losco, riversino, che faceva rabbia e pena: perché lei, ahilei, sul suo cuore da niente, quasi inesistente, non poteva farci assegnamento, né grande né piccolo. Ahilei, se non l’avesse passata alle fere quell’incombenza, ahilei, se col suo ingegno di mente non avesse ’scogitato la campanella col dindin mammalucchino, ahilei, ahilei, se doveva sbrigarsela da sola: a quest’ora quel suo cuore, quel suo filo di capello… Eh, che ci vuole a spezzare un filo di capello, un pelo?

Secondo, stava per dirle. Se di donna, lo sapete, e ce ne vuole per spezzarlo. Come si dice? Tira più un pelo di femmina, che una corda di bastimento.

«C’è forse chi pensa, che non mi fa onore st’intesa con la fera…» fece, come alludesse a lui, e poi prorompette con sprezzo e spavalderia: «L’onore… ’n culo, ’n culo, l’onore… Ciccina Circé non conosce altro onore che quello di buscarsi la vita. Questo è onore: restare in vita, pirdeu».

Ora con chi ce l’ha? si domandò. Con me, certo no. Forse con gli sventurati marinai roncisvallati? Ma ce l’aveva o gli domandava, sotto sotto, perdono?

Se si lagnava, si lagnava, sì, perché si sapesse, solo, di non avere un altro cuore, nuovo di zecca, di quelli là, di roccia. L’avesse avuto, l’avrebbero vista Ciccina Circé, i marinarelli. Si sarebbe gettata incontro a loro: attaccatevi qua, gli avrebbe detto, qua, ’mari giovani, iattarelli annegati, qua, a queste mie trecce, iattarelli annorbati. Sentitele, come sono lunghe e forti e nere corvine, le trecce di Ciccina Circé. Legatevi, legatevi con le mie trecce, legatevi alla vita di Ciccina Circé, fate un nodo bello grosso fra la vostra vita morta e la mia viva e venitemi tutti dietro, dietro al culo mio, biondi, rossi e bruni, continentali e meridionali, coda mia bionda, coda mia rossa e bruna… Qui s’aspettò, forse, che lui le dicesse: mi commoveste.

Che gran cuore che avete: di roccia, ma pare di pastareale. Ma a lui non venne di dirglielo.

«Ma che ti spremi a fare, Ciccina Circé?» aveva aggiunto, allora, tutta compiaciuta di fare la zingara che si trasforma, sotto gli occhi, in questo e in quello, e lascia questo e piglia quello. «Eh, che ti spremi, se nessuno si degna di risponderti? Fa’ conto, Ciccinella mia, che si perse maremare lo stampo dell’uomo, dàtti pace, dàtti, tienitele intatte le fuliggini che ti crescettero in mezzo all’anche…»

Inaspettatamente, si agitò tutta con fracasso di remi, sbattendogli addosso le trecce e poi, china a destra, china a sinistra, sferzante, non potendo con altri, si fece una bella sfogata con le fere, anche se quelle, e lei lo sapeva bene, erano tutte impallate dal dindin della campanella, e lei poteva gridare quanto voleva, poteva pure sparargli il cannone, non la sentivano:

«Avanti, troie, travagliate, pirdeu, buscatevelo il dindin. Pigliatevi mano con mano, stringetevi a questa barca nera. Sbarazzatemi il mare di chi vaga zitto zitto, sgombratemi questi contorni, di pallori e nudità di carne. Sbarazzate, sgombrate, fate quello che fate sempre, vigliacche: perché, pirdeu, ve lo potete negare forse che vi scapriccia per natura, per prime a voi, di tenervelo sempre sgombro il maricello vostro, sgombro di questi pallori e nudità di cristiani? Non è vero, no, che per voi, i cristiani morti, vederli e palleggiarveli verso terra, con pistolette di coda e manate di manuncule, è tuttuno, non è vero, no? È menzogna, per caso? Pace o guerra, non è questo, no, il trattamento che gli riserbate al cristiano che annegò? Non vi vedette mai Ciccina Circé, eh, non vi vedette mai cogli occhi suoi, certe notti di luna? Negatevelo, troie, negatevelo, pirdeu, che siccome la loro vista vi guasta l’appetito e l’appetito, subito li sbattete alla terra di cui vanno in cerca…».

Gli scappò di ridere, lei interruppe quel tupertù con le fere e se la immaginò nel buio che sprizzava scintille dagli occhi contro di lui. Allora, dovette spiegarle:

«Risi, dovete sapere, perché mi dissi: senti, senti, pure una tale smaliziata crede a quella favola della fera che aiuta l’uomo in difficoltà…».

«Questo, pirdeu, i numeri, mi dà» esclamò, e pareva veramente biliata. «Bella testimonianza mi farebbe, pirdeu, pirdeu. Parlai forse d’aiuto io?» Ma si rivolgeva ancora alle fere smaccatamente, come per dire che si fidava più di loro che di lui: «Dissi che l’aiutate? Ditelo voi, se dissi questo. Aiuto, voi? Potevo dirlo, sì, se non vi conoscessi però, come vi conosco. Dissi che, siccome invadono il vostro dominio e voi non ci trovate niente per farci le spiritose e sollazzarvi, e per giunta, v’impicciano, allora voi, ronzandole e pistolettandole, gli date il foglio di via per terra. Questo dissi, né più né meno. Aiutare i cristiani, voi? Mai, né vivi né morti». Stette un poco zitta e poi, come le venisse lì lì quell’idea, aggiunse: «Però, però, pirdeu, se quelli toccano terra, chi gliela fa toccare? Voi, belle criate: nolenti, nolentissime, ma voi. Vedete, vedete, i finanzieri dormono e voi gli travagliate a loro: la notte, voi glieli ronzate rivariva e all’alba, poi, i finanzieri li trovano, ne pigliano atto, come di notturni contrabbandieri che non pagarono il dazio, e gli fanno la guardia, sinché non arriva il carromatto, con quelli che gli dànno sepoltura. No, aiutare non l’aiutate, però è in grazia vostra che si mettono terra sotto e terra sopra. Terra, terra, sepoltura, sepoltura, sospirano a destra e a manca, e quando la ottengono, oh grande meraviglia d’uomini morti, da chi la ottengono? dai cristiani, forse? no, ma quali cristiani: da voi, da voi la ottengono, focu meu, da voi, anime pie porcariose…».

Dovette sentirle che le stavano lì, sotto le gonne, perché, fra una parola e l’altra, si dette a battere coi remi sulle sponde, come remasse senza toccare acqua: così facendo, le aizzava e lusingava, con ingiurie e complimenti, ed era, a senso suo, come se in quel momento, le fere pendessero più dalle sue labbra che dal dindin della campanella.

«Fate, fate che va tutta a terra, sta gente morta» gli ordinava. «Fate, fate che non m’abborda, sta gente morta, sennò, pirdeu, Ciccina Circé fa che vi bevete il sangue vostro.»

Le fere s’arcuavano tutt’intorno, e quelle accanto alle sponde, sembravano addirittura porgere la schiena ai remi, e tutti quei dorsi ondosi si vedevano splendere al buio come una orlatura bruna, di mare vivo, rifiatante, su e giù, ai bordi della barca. Quell’arenamento di schiene, in aria in aria, era mossa di contrarietà nelle sonnambule, ma in questo Ciccina Circé c’entrava solo indirettamente, perché la contrarietà delle fere dipendeva dal fatto che quello squasso dei remi sulle sponde aveva ribellato il tintinnio della campanella, premurando a tal punto il dindin, che questo c’era addirittura quando si insordiva, e di tanti, le fere per dei momenti non ne sentivano più uno.

Poi, la femminota s’acquetò, la campanella tornò fina, argentina, e le fere se ne ridiscesero in balìa del dindin come bamboleggiate. Ciccina Circé si stoppò i remi alle ascelle, s’incuneò tutta, in scurità e silenzio.

Fu come rimanesse solo. E massimamente lo fu, quando la femminota prese a sproloquiarsi, spalla a spalla con lui. Questa volta, pareva vera che dormisse: le parole che le uscivano di bocca, ne avevano almeno tutta l’apparenza. Solo quella, però: aveva voglia a farne continua ’sperienza, perché questa, con lei, non gli dava nessunissima scienza.

«Fate, fate, fate…» diceva, come continuasse in sonno ad apostrofare le fere col solito tono a supplica e minaccia: e insieme alle fere, quella tale Ciccina Circé con la quale metteva sempre al magnanimo le sue lagnanze. «Fate che gli occhi miei non lo vedono. No, no, Ciccina Circé, questo sazio non glielo vuole dare, no, no, tutto questo sazio non glielo darà mai di mostrarsi pietosa in viso. Perché tu, Ciccina Circé, perché tu tale sei, ci conosciamo vecchie noi due, tale debole, fottuta di cuore, che saresti capace, come no? capacissima di risentirti tutta: così si sfigurò Baffettuzzi, quel figurino di Parigi? capacissima di dirlo tu, capacissima di dire questo ed altro, rivedendolo. E lui no? tu dici. Lui, non sarebbe capacissimo, morto e buono, di ripigliarsi di vanità e darsi un’allisciatina ai peli del labbro con l’indice e medio?» Questa immagine di lui, la trattenne: «Baffettuzzi…» mormorò, assortamente. «Ah baffi a virgola, ah pelodiverme della dranghita…» Stette e poi chiamò: «Ciccina Circé? Tu ti ricordi, oppure no, che per quei baffettuzzi arrivasti al punto, babbiona, di regalargli il servizietto con specchietto, forbicina e pettinino? Ti ricordi che glielo regalasti per farlo scapricciare a piacere suo coi baffettuzzi? Peuh, alla faccia tua, Ciccina Circé… Nemmeno gliel’accattasti a Reggio, ma addirittura a Messina, volevi il meglio per lui, qualcosa di fino. E girasti poco a Messina, per le gioiellerie del viale San Martino, per trovargli quel servizietto in argento, girasti poco in mezzo alla gran confusione di quel giorno, che fu giorno fascista trafficoso, trafficoso assai. Dieci giugno, te ne ricordi? Quel Musolino, quello lì che gl’impose a tutti la camicia nera a lutto, quello, il bandito vero, che stava sciolto, non l’altro che stava incarcerato e aveva la nomina di bandito, mentre era galantomo e giustiziere, quel Musolino, quel giorno, dichiarò guerra: tanto, per lui, era come andare al cesso. Eh, che giorno, che giorno, Ciccinella mia: come ti paperiavi tutta dell’uomo tuo, girando per Messina. Baffettuzzi, pensavi, non se ne va in piazza a gridare duci, duci a un altro uomo: duci, duci, lui te lo diceva a te, nell’intimo più intimo, più salata ti sentiva, più ti diceva dolce. Eh, che giorno, che giorno: se invece di quello, era un altro qualsiasi, forse non ci provavi tutto quel piacere, eh? Perché, mentre tutti andavano in cerca di fucili e baionette, tu invece pensavi alla forbicina e pettinino per Baffettuzzi. Iate, iate, ti veniva di dire, iate voi, alla guerra, perché Baffettuzzi, la sua guerra, se la fa a letto con Ciccina. Là, a letto, lui se le guadagna le medaglie sue. Tutte ste bandiere che agitate, la pomponella che fate, lui là le agita, là la fa. E a quello lì, a quel Muso di nome e di faccia, che fa tutto quello scasso di voce dentro l’altoparlante, l’avverto che, se per vincere la questione, gli occorresse un certo Baffettuzzi, allora è meglio che si ritiri subito, così, almeno, ci guadagna le spese… Baffettuzzi, a voi fotte e pensa. Questo ti veniva di dire, quel giorno. Ci mettevi la mano sul fuoco che se anche lo fucilavano, di vicino a te, Baffettuzzi, non si muoveva. E come le compativi, l’altre donne, con quale prosopopea le guardavi, dicendogli dentro di te: voi, ’n amante fedele, appassionato come Baffettuzzi, non ve lo sognate nemmeno… Ah, Ciccina Ciccina, ti facesti gabbo e meraviglia delle altre femmine e ci incappasti. Chi non facevi mai capace, ti bruciò il paglione: non solo partì, ma per giunta, nemmeno tornò. Ah, baccalara, baccalara, con quel Baffettuzzi, i sentimenti ti scesero in mezzo all’anche…».

Così, se n’era andata sul personale, sull’intimo. E per quanto si comportasse lucida, in sensi, certo, c’era scapolata per via o per finzione di sonno. Non era tipo, quella, che a mente sveglia si sarebbe mai persuasa, con un estraneo, ad andarsene nell’intimo, anche se questo era necessario per dargli la spiega delle fere dindindate. Non era tipo da dirgli: aspettate che ora vi motivo l’azioni mie, v’espongo il percui percome vado facendo questo e dicendo quello, in altre parole, vi metto a nudo la causante mia… Non era tipo, quella causante, da sfilarsela dal mezzo all’anche dove se la teneva incascettata e dove c’erano cresciute sopra quelle fuliggini che aveva detto prima, per mettergliela sotto gli occhi a lui. Era per quel fantasma coi baffettuzzi che, secondo le apparenze, teneva all’incantesimo quelle caterve di fere, no? Era, perché fantasma era e fantasma doveva restare per lei, no? E di questo, allora, d’un tale segreto di femmina ’strologa, lei non era tipo da parlarne in sensi, no; era tipo da parlarne solo camuffandosi: camuffata a sonnante o camuffata a solitaria.

«Ronzateli, ronzateli» riprese a dire, rivolgendosi nuovamente alle fere, con una voce a smania, a tribolo perso. «Ronzateli, ronzatemeli lontano dagli occhi miei, tutti sti Baffettuzzi. Sgominateli, non vi fate scrupolo…»

Andava rantolando su ogni parola, come si soffocasse, atterrita da quei fantasmi che galleggiavano verso di lei. Per lui, era un’impressione penosa, quasi come stare a origliarla in sonno. Allora, meno che meno si sentì a suo agio, lì, accanto a lei: gli pareva precisamente di spiarla nel suo personale e nel suo intimo, per questo, nel suo disagio, c’entrava anche la pena di lei, per lei. Così, si alzò, facendo piano piano, e se ne tornò al banchetto di poppa.

Alle sue spalle, lei ebbe un gran sospiro, come se veramente uscisse da un sonno, un dormiveglia e uscendo, ritrovasse, là davanti, quell’altralei, la sua ombra, sempre pronta ad ascoltare i suoi sfoghi:

«Ah, Ciccina Circé, e che faresti senza le fere, la notte, e i finanzericchi, il giorno? Immaginati, immaginati gli spettacoli che t’offrirebbero, tutti sti Baffettuzzi, maremare a incagliarti la prua, e in terraferma a incagliarti la camminata e la vista. Occhi bendati e orecchi stoppati: a questo, sennò, eri destinata, per mano ti dovevano portare, com’un’elemosinante. Glielo dovresti fare d’oro il dindin, a queste fere, d’oro ti dico, uno a testa, per suonarselo a piacere loro. La statua, la statua, gli dovresti fare una statua d’oro. Eh, che premio gli dovresti dare per tutta la corvé che ti fanno scuroscuro? E oltre alle fere, i finanzericchi, forse che non li dovresti premiare i finanzericchi? Forse che non la sbrigano pure loro una certa corvé apprò di Ciccinella, eh?».

E ricordava a quella Ciccinella, ma figurarsi se quella poteva mai scordarselo, che se le fere sbrigavano il più grosso e anche il più lordoso, i finanzericchi sbrigavano invece il più fino. Così, se Ciccinella si trovava a passare per qualcuna di queste spiagge, dove c’era stato arrivo di gente pallida, vedeva forse qualche orrenda vista? No, semplicemente qualche cumulo e montarozzo fresco, come se lì avessero giocato dei muccusi, e giocato, giustappunto, a morti e vivi. E quella era tutta opera dei finanzericchi che gli avevano messo un fermo a quei naviganti stracqui, coprendoli con un velo di rena a velario. Opera riguardosa per tutti e per tutte, ma specie per lei: Ciccinella lo capiva, no? Riguardosa, e senza scopo, senza interesse. Lei, Ciccinella, doveva riflettere che coi finanzericchi non aveva nemmeno quell’intesa della campanella che aveva con le fere, non poteva fargli nemmeno quel certo sordellino ammaliante che faceva alle fere, proforma di premio, col dindin. Ma non c’era qualcosa che gli faceva da dindin a loro? Certo che c’era, ci doveva essere: l’onore della firma, per esempio, l’onore della firma, pensa, l’onore, quando non c’è più né re né regno e tutto finì a disonore. Oppure, gli faceva da dindin, il sentimento innato, l’almo innocente per cui, erano ancora cristiani di primo pelo, ancora senza peccato né colpa, eppure pareva che non si fossero arruolati a fare i finanzieri in Guardia di Finanza, bensì i penitenzieri dell’Arciconfraternita della Morte, che vanno dove ci sono morti e li sotterrano, e vanno con la testa dentro un cappuccio, che è bianco e sopra c’è disegnata in nero la faccia della Morte coi buchi delle occhiaie per vedere. Eppure, eppure, proprio per questo, appunto perché il dindin a loro glielo sonava l’onore, il sentimento, l’almo innocente, se si confrontavano a quelle barbare lordone, i finanzericchi, bisognava dirlo, risultavano un poco difettosi in quell’opera pia: a gusto suo, almeno. Pretendeva forse la perfezione delle fere? No, però, che le valeva non vederla coi propri occhi la gente pallida che avevano insabbiato se poi la vedeva lo stesso sulla loro faccia, nei loro occhi? Il fatto era quello, era che i finanzericchi ci mettevano troppo cuore, le fere, invece, non ce ne mettevano per niente, manco a dirlo. Eh sì, i finanzericchi presentavano quel grave difetto…

Qui, soffiò dalle narici, dando a intendere che quell’altralei, quella meschina che nemmeno respirava per non incomodarla, le facesse venire il nervino: ma era lei che alzava un poco di polverone, faceva la scena per polverone, preparava la scena alle parole grosse che veniva a dire:

«Bravi, tu mi domandi ancora se sono bravi dopo tanto che te lo dico e ridico? Uffa, Ciccinella mia, ma allora niente capisti? Bravissimi, quanto a questo: però ahi, ahi, sta parola come mi duole, hanno pietà, Ciccinella mia, hanno pietà. Eh, lo so, tu non te la inghiotti sta parola, che non ti rappresenta niente, nessuna cosa precisa davanti agli occhi, ma tante e così varie e contrastanti che tante volte tu dici: ma sta pietà è un’arcalamecca, abbraccia tutto e tutti, il cristiano e il saracino. Però, sia che sia, è sempre pericolosa: lo vedi da come riduce l’uomo. Lo riduce, te lo devo dire io? così lento di schiena, che anche voglioso di te e spasimantissimo, non ne puoi fare mai grand’uso. Sì, tante volte puoi dire che proprio dalla pietà ti viene l’improsatura… Tu ti rammenti, di quella volta, quindici o venti giorni fa, che facendo la strada per Palmi, girando per quelle sabbie bianche e lunghe, sì, preciso là, dove una volta i soldati facevano il Tirassegno e ci sono ancora le palizzate di legno e le sagome tutte bucherellate, che sembrano soldati veri, ammazzati oggi, ti rammenti che là, avvistasti quella coppietta di finanzericchi all’opera sulla sponda del mare? Li hai presenti? Inginocchiati, a testa sotto, lavoravano di pala col palmo delle mani, addannandosi, furiosi di prescia, nel polverone che sollevavano, per levare dalla vista di cani e di cristiani il morto che avevano ripescato. Però, che ti sembrarono a prima vista? Due che facevano scomparire uno che avevano ammazzato. Una vista, come di gente che si ritiene responsabile della morte del morto che va sotterrando, questo fu il tuo commentario. Ah, babbiona… E quella che era, quella che ti pareva una vista assassina? Non era pietà pure quella, pure quello che facevano i finanzericchi? E la vista, l’impressione, l’impressionante vista, insomma, che ti fecero a te i finanzericchi sopra il morto, che era? Non era forse pure quella pietà? Pietà, pietà, babbiona, quella era la pietà tua, se non lo sai. Sì, meravigliati, meravigliati, baccalara. Ah, non mi credi tu, se ti dico che su questa cosiddetta pietà non puoi farci calcolo: se eccettui la fera, ma per quella è arabo, tutti, oggi o domani, proprio come le femmine incinte grosse, possono sgravarsi a pietosi. Ma di che si sgravano? Tante volte, a gente spratica, novella del concepimento pietoso, gli succedono cose terribili con la pietà. Tante volte, ai pietosi, gli succede come a certe incinte, deboli di costituzione, che, si sente dire, s’impressionarono per qualcosa che vedettero o sentirono e l’impressione gli s’andò a imprimere sopra il figlio dentro la pancia, come un marchio a fuoco sulla cera; e queste femmine vengono poi a sgravarsi di mali mostri, spaventevoli fenomeni di natura, esseri orrendissimi, con la testa o con la coda di pesce, oppure con questo o quello di sconosciuti, impressionanti animali. Tu li guardi, Ciccinella mia, e dentro di te dici: e questo scempio mostruoso le uscì di ventre a femmina umana? Ma allora, che specie di specie è sta specie nostra umana?».

Quella, le altre femminote, o le sdegnava lei o la sdegnavano loro: in ogni caso, una parola che era una, con le altre, si poteva scommettere che non la scambiava. Chissà da quanto s’incommarava in quel fondaco nero con la sua eco sorda e muta, con la sua figura allo specchio, se ne aveva uno. E doveva ormai essere diventata talmente schiava e padrona di quella sua compagna accomodante, alla quale poteva mettere in bocca, a piacere suo, silenzio o parola, che si capiva benissimo com’era che la preferisse a ogni altra, viva e parlante, sino al punto di portarsela dietro persino nei passaggi di mare. Andava avanti, così bell’accordata, a ciuciuliare con quell’altralei invisibile, che non c’era nemmeno da pensarlo di poterle minimamente separare l’una dall’altra. Dal gusto che ci metteva, era chiaro che si sarebbe sentita sconzatissima, se un terzo si fosse intromesso fra lei e quella. Eppure, avrebbe potuto benissimo farselo un’altra volta il suo solitario, lasciare, insomma, il suo soliloquio per quando era sola e intanto, inconversarsi con lui.

«Bravi? I finanzericchi? Bravissimi, ti ripeto e dico» andava proseguendo con quella gran compagnona della sua vita.

La sua voce cominciava ad arrivargli all’orecchio come un fenomeno di natura, un suono della notte oscura: come il dindin, il nuotare delle fere. Sembrava implenata di parole, incinta grossa: parlava, parlava, eppure, il suo parlare era una continua smania, un penìo che non trovava sfogo:

«Insabbiano, insabbiano, con le mani e con le unghie, si mettono sui ginocchi, sudano, s’affannano, si riducono a pellipisciate, non è a dire che si risparmiano. Però, ahi, ahi, ai cristiani, senza saperlo, la pietà gli viene fuori col sudore, come le puzze alle fere, e c’incappano. Tu li guardi in faccia, li guardi e che ti pare di vedere sulla loro faccia? Il morto, quello che insabbiarono prima, ma già scheletrito, con la testa che gli diventò teschio: insomma, pare che gli costò un secolo di vita o un secolo di morte, ai finanzericchi, gettargli un pugno di rena e un’occhiata al morto marino. Sopra quel loro incarnato di giovinoni, che pare che li allattò l’asina, sopra quella faccia rossa importogallata, come fu, tu ti domandi, come successe che la faccia del morto ci restò stampata, guancia scavata e occhiaia, pallore, pallore e nemmeno più una goccia di sangue? Guardateli, tu dici, guardateli, questi figli di madre: s’impressionarono tanto, che la faccia bella rossa e lattosa, sgargiante di vita, che avevano, pare che gli cadde, mentre stavano a testa sotto, e pare che per sbaglio l’insabbiarono in luogo di quella del morto e pare che questa gli andò in faccia a loro. La vedi la pietà, Ciccina mia? La pietà è come la gravidanza, quando la madre s’impressiona e quello che la impressionò, si sgrava e si ritrova in faccia alla creatura…».

Poi, per un gran pezzo, la femminota si mangiò tutte le parole del suo sproloquio. E poi, la sua voce tornò a farsi udire, grossa e cavernosa, come gli arrivasse da dentro il tronco d’albero in cui pareva scafata la barca. Si sarebbe detto che la voce le risorgeva nel mezzo di un discorso che andava facendo in mente sua e in quel momento, era al punto in cui si sfantasiava a infasciare qualcosa a quei due finanzericchi. Si riferiva ancora a quella volta del Tirassegno di Palmi, ma lui non aveva afferrato, se quel discorso a trucco glielo aveva fatto veramente o era stato solo nelle sue intenzioni:

«Bonfiglioli» li appellava. «Insabbiate, insabbiate. È cosa degna d’andare alle stampe quello che fate, anzi che dico? degna di essere poesiata e poi, sbandiata di piazza in piazza, a scendere e a salire, sino a Santa Eufemia, sino a Crotone. Però, non vi dovete accorare tanto, non dovete metterci tutto sto cuore. Fatelo il dovere vostro, ma tanto e non più. Voi finanzericchi, che fate d’abitudine vostra? Fermate contrabbandieri, bazzarioti, ladricelli, nettorecchi di sgarro, gente di sgobbo, coppolette storte, intrallazzisti, in una parola, questo fate, no? E voi, fingetevi che proprio questi fermate lì, alla marina, non quelli: con manate di sabbia, invece che con manette. Trattate questi idem, come quelli. Fra questi c’è qualcuno che fu cliente vostro abitué, da vivo, e forse ce n’è più di qualcuno, non vi fate scandalo di questo che vi dico: per cognizione di causa vi parlo, non per un’immaginazione mia. Non è che li pigliaste tutti indistintamente per valorosi, popolo con le stimmate di eroi? Non è che crederete che il solo morire li nobilitò tutti dal primo all’ultimo e che a quelli che avevano la fedina macchiata e l’anima nera, gli fece di condono e medaglia, per non dire di santità? O il morire in guerra vi sembra privilegio, distinzione alta? No, figlicelli, sbagliati siete: è solo il morire dell’uomo prima del tempo suo, morire in forza di legge, e non di destino. Quale privilegio, quale distinzione, figlicelli? La distinzione che c’è fra il morto e il vivo? Bonfiglioli, bonfiglioli, quello è gran morire da fessi, scrivetevelo a mente, anche se muoiono più scaltri che fessi. Perciò, sentite a me, figlicelli, fatelo il dovere vostro, fatela st’opera d’umanità, però non metteteci la lagrima, non invecchiatevi col morto e più del morto: potete mai sgravarvi di pietà sopr’ognuno? V’arruolaste forse per scontare i peccati degli altri? Eppoi, vi ripeto: per chi, piangete? lo sapete, forse, per chi piangete? Figuratevi, e non vi dico altro, che vi potrebbe succedere di piangere per un certo Baffettuzzi di mia conoscenza, e piangere per quello, fidatevi di me, sono veramente lagrime perse. Con quel Baffettuzzi, a saperlo che è lui, dovreste solo rinforzare lo spessore di sabbia: a lui non gliene dovete mettere un dito, ma gliene dovete imporre un palmo abbondante. Lo dovete tenere forte, sennò quello vi scappa…» Sospirò, sospirò, masticò sospiri e parole, poi concluse: «Eh, Ciccinella mia, t’avviziarono le tue fere. La corvé che queste ti fanno: ma che dico, corvé? servizio a puntino, d’ancelle e guardiane, tu la pretenderesti, para para, dai finanzericchi, eh? Forse è il loro mestiere, questo? E forse ci colpano loro se sono cristiani, gente di pietà? Non li apparigli alle fere, ma tu, tali e quali li vorresti, eh? Tali alle fere, però quali finanzieri, sbaglio? Vorresti avere quello e quello, tu. E dillo, dillo, Ciccina Circé, dillo spartana, senza tanti giri di frase: l’ideale tuo sarebbe quello di sapere che Baffettuzzi è morto e seppellito. Ma perché? Forse perché non ti basta di saperlo morto? O forse perché ti basta, ti basta, eccome ti basta di saperlo morto, tu ormai ti desideri solo di saperlo seppellito, quel bazzarioto, sapere che trovarono pace e ricetto l’ossa sua, eh eh? Dillo, dillo, boccazzara, che con tutto questo seppellire di morti che si fa in giro, tu smanii per seppellirne uno in particolare e non lo vuoi confessare, eh, fessa? Eh, fessa larga? Tu, Ciccina Circé, che gran pretendente sei. Vorresti cazzo e calze di seta, eh?».

A questo punto, come si ribellasse da sola, la campanella tintinnì, svelta svelta, una miria di dindin, ma era stata lei che aveva allungato un braccio e l’aveva accelerata, per ragioni sue, che subito s’affrettò a dire:

«Sònagli, sònagli alle tue fere, Ciccina. Che vergogna puoi provare tu? Vai sola e pazza per questi mari di morte e non c’è orecchio di vivo a sentirti. Parla franca, perciò, e non ti scrupoliare. Dillo, dillo alle fere: rigettatelo a terra, quel Baffettuzzi, fatene polvere e sconquasso, sfiguratelo, sfiguratelo: perché, a che gli serve ormai la figura del figurino? Dài e dài, s’inganzò con la femmina giusta, quella tale che è intesa Nasomangiato, e quella, non appena la toccò, se la pigliò per sempre l’improsatura. Eh, quella lì non ci mise sale a spezzargli la vita a bastoncino… E lui, il gran femminaro, che diceva sempre, tutto vantoso: a me, non c’è femmina capace di spezzarmi il filo di reni. Ora la trovò, la trovò quella che glielo spezzò… E ora, pensateci voi, fere: trattatelo come sapete voi e come si merita lui, ve l’affido. Questo digli alle fere, Ciccina, e poi, spensierati di Baffettuzzi, sciacquati la bocca e non profferire mai più il nome di Baffettuzzi. Così, così, Ciccina: spartana devi parlare teco stessa. Sgràvati, sgràvati del morto, alleggerisciti col vivo…».

Se doveva dire, in certi momenti come quello, gli faceva pena. Era un ingombro nero a prua, ed era come fossero veramente due le femminote: una che la pettinava e spiccicandola, la intratteneva a conversario, e un’altra che stava sotto il manto aperto e tenebroso dei suoi capelli, invisibile e come imbavagliata, perché doveva stringere i denti al dolore che le procurava farsi spiccicare a quel modo, quel nodo.

La campanella rallentò, rallentò il tintinnio, sonò un din e poi ne sonò un altro, separato però dal primo, senza arrivare cioè a fare dindin: sgocciolò ancora qualche din, ma con un suono sempre più lento e più sordo, come un suono a morto, e alla fine si spense. Le fere dintorno mandarono allora dei gemiti strazianti come avessero dei pezzi di vetro fra le manuncule e li graffiassero coi dentuzzi.

La barca parve arenarsi sul bastardello. La femminota, tutta incoffariata a dirsi e udirsi, una volta tanto dovette essere presa alla sprovvista. Non si scandaliò che la campanella perdeva di dindin, sicché quell’avvisaglia d’impantanamento le mise addosso il ritticchio: si sfagottò di furia, scatasciandosi in avanti, braccia e busto, sui remi, e remò all’impazzata per rianimare la barca, ma dopo poche bracciate, capì che non sarebbe mai riuscita nell’intento e ci rinunciò. La barca era ormai completamente ferma, ma lei non se ne mostrava minimamente sorpresa: neanche quello sembrava un imprevisto per lei.

Le fere sollevarono un mare di ngangà, sbattendosi l’una sull’altra e accavallandosi dietro la barca, ma dando contempo l’impressione di perdere contatto, distanziarsi. Era come se dall’aperto mare fossero passati in un mare stretto e chiuso, un luogo marino circondato dalla roccia: un passaggio, un anfratto, ma meglio ancora, una grotta, un mare completamente isolato. Le fere, di colpo, erano sparite, come lasciate fuori da quel luogo: e alla frescura del bastardello era subito succeduta la bava dello scirocco. Fu, allora, il silenzio di tutto e la sentì respirare:

«Oh, oh, per caso ci sfuggì di mano il bastardello?» fece tutta meravigliata. «O, per caso, ce ne andammo in secca su questo mortorio di rema?» Faceva la parte dell’ignara e non se lo nascondeva nemmeno.

«Per la madò, che faccia tosta, per la madò che faccia di suola…» le fece, e lei ridacchiò.

Sta coppola di cazzo in secca, le voleva aggiungere, ci arenammo nella morta, questo lo so pure io. Sapeva benissimo, la bazzariota, che non si trattava di secca ma lei doveva sapere pure dove si trovavano, doveva saperlo a tal punto, che forse c’era venuta ad arte. E se davvero lo aveva fatto ad arte, doveva riconoscerglielo, lo aveva fatto anche con grande mastrìa. Non era culo di tutti scapolare da un bastardello, navigandolo pieno pieno, senza nemmeno patire un graffio, né a legno né a persona. No, quanto alla capacità, poteva fidarsi e affidarsi: a quel riguardo, almeno, poteva dire di averne scienza, ormai. Era il modo di tenerlo all’oscuro, in quello scuroscuro, che non s’inghiottiva, quel capriccio di portarlo nel sacco, aprendo ogni tanto la bocca per fargli una risatina sopra la testa: quel suo dispotismo non s’inghiottiva, quel modo di fare alla cappellara, stravagante, assoluto e sfottente.

E tanto per non smentirsi, si alzò e venne da lui, s’incollò sul banchetto e accomodandosi, gli dette una manata sulla coscia. Ecco, pensò lui. Ecco che viene ad alleggerirsi col vivo.

«E voi, voi piuttosto, voi che ve la scapolaste, che vi teneste in vita: niente mi dite? niente mi contate?»

Gli venne l’impulso di dirle: così, vi seccò la saliva a forza di parlarvi addosso e vi ricordaste che qua c’ero io, eh? Ma lasciò stare questo e le disse, invece:

«Sentitela: chiede di dirle e di contarle, lei che non c’è verso di farle dire e contare perché fece questo e perché quello. Ora, vi pare che mi dice perché ci fermammo qua e dove siamo qua?».

«Qua è a manca di dove partimmo» fece lei come pazientasse.

«Insomma, circa verso Scilla?»

«Circa, sì. Circa là.»

«E poi, che fate voi? Di qua tagliate dritto per Sicilia? Capacissima, voi.»

«Giusto, capacissima io. Eppoi, se volete sapere anche questo, qui ci fermammo perché, verso a st’ora, alle fere gli comincia il travaglio del digerire che è cosa pietrosa per quelle sfondate, piene sino all’orlo di pesce grosso e di pesce fino che inghiottirono sano sano. Il rutto…»

«Questo lo sappiamo» la interruppe. «E allora? Andate, andate dicendo.»

«Ah, lo sapete? E allora sapete pure che circa a st’ora, essendo sottosforzo, quelle porcariose mandano dal didietro dei vapori pestiferi. Aveste mai il bene raro di sentirli, quei vapori?»

«Di quali vapori parlate? Le scorreggette che fanno, dite?»

«Ecco, vedete: un amico mio, un tale che conoscevo una volta, non se lo sarebbe nemmeno sognato di chiamarmele col loro nome…»

«Eh, ma lui…» Baffettuzzi, stava per dire «quell’amico vostro, doveva essere un signore, lui.»

«Signore, no. Signorino, per essere precisi.»

E precisata quella differenza, che forse aveva un senso per lei, ripigliò il suo dire:

«Allora, per finirvi di dire, io me li voglio risparmiare quei vapori: sicché, fermo il corteo, sciolgo la riunione e gli dò libertà di svomitarsi. Intanto, io m’apparto in questo riconco riparato. Fra l’altro, vi aggiungo, non gli voglio dare tutta sta confidenza di starci insieme mentre pititìano, per non perdere, oggi o domani, la riverenza. Ecco perché ci fermammo: vi capacita?».

«Con voi, tutto è possibile, penso io. Può essere quello che dite e può essere pure che v’appuntaste qua con questi galantomini che vanno bombardando maremare…»

«Ah, che giovine lepido che capitai» fece, senza pigliarsela a offesa, anzi ebbe uno sciacquettio di riso in petto e contempo, gli dette una sferzatina con la coda di una treccia, e poi aggiunse: «Ma ditemi ora: come fu che restaste salvo, salvo e sano, se non faccio errore così allo scuro?».

Continuava a giocargli con le trecce girate davanti, sinché, la più vicina, quella che andava sbattendogli sulla coscia, non gliela afferrò e se la trattenne in mano: un pelo duro, oleato e tagliente di cavallo, che forse si sarebbe potuto usare come pelodiverme nella lenza.

Sollevò la testa e stirò il collo, sinché non sentì tesa la treccia che lui teneva in mano. Due, tre volte lo sprovò, là in fondo alla sua lenza, e quando si fu accertata che lui benvolonté ci stava a tenerla agguantata per la coda, dette uno strappo secco: lui però, s’era girata la cima, fittafitta, in mano, sicché, invece di strappargli la cima a lui, fu costretta lei a inclinare la testa verso di lui, come dicesse: m’arrendo.

Per un momento restarono annodati in questo nodo di tacita intesa, fra più forte e più debole, fra maschio e femmina, e sembrò a lui, con soddisfazione reciproca:

«Eh, sì, bravo, pirdeu» fece lei, poi.

«Eh, eh, pirdeu» le fece eco lui, premiandosene.

Lei gli si incuneò addosso, sforzandosi però di farsi mignuna e di aggattarsi, per non strappargli di mano la treccia:

«Eh, voi, niente punti deboli, voi, come qualcuno che conoscevo io…» cominciò a dirgli, e dicendoglielo, lo tastiava con una mano larga, ruvida e liscia insieme, come pigliata da salsedine, piuttosto che dal sale che maneggiava: la mano di chi traffica sempre con l’acqua di mare, spugnata e senza colore di sangue. «A voglia, a peli e barba, voi» diceva. «Barba sopra, barba sotto… Vi salvaste sano sano, voi, eh, nulla parte v’offesero? Fronte, faccia, pupille, dentatura, orecchi, collo, braccia e mani, fianchi e petto, gambe e piedi: sano sano…» e in così dire, gli batté come per caso, sulla sola parte che non aveva nominato e ripeté, come a conclusione di tutto: «Sano, eh, sì».

Le altre parti non le aveva neppure sfiorate, come se la sanità di quella sola contasse veramente, per quella sola, putacaso non fosse risultata sana, ci sarebbe stato da mettersi le mani nei capelli. Batté ancora là, in silenzio come da lì s’aspettasse una risposta, un segno:

«Eh, sì, sano» ripeté ancora una volta come le fosse stato risposto, giusto per segno.

Appurato questo, sospirò, sembrò presa da una grande afflizione, però per dire quello che disse, che cioè proclamò, trovò un piglio imperioso:

«Eh, sì, pirdeu, questo è merito, questa è valentia: restarsene vivo, salvo e sano».

Gli mise una mano sulla spalla, vi s’appoggiò leggera, col mento sulla mano come una giovanottella con lo zito. Fu come un baleno e con quella, come con la zita, gli sembrò davvero di stare seduto rivariva a vedere tramontare il sole. Ah mente, mente, pensò. Grande arcalamecca.

Da lì gli parlò, ma anche l’ascoltò questa volta, come ogni civile cristiana: gli dette lei conversario, del domandare si fece un dovere, del rispondere una cortesia.

«Si capisce che è quello il merito e quella la valentia…» andò dicendo. «A morire in guerra, chi non è capace? Al non morire si vede l’uomo e la sua nobilitate. Si vede dallo scegliere che fece fra quella femmina che sta per figura sopra i soldi e quella che sta per sostanza a casa. Quella là» fece con uno scatto della voce. «Vorrei sapere che ha quella, che un’altra non ha… Ha, ha che lei sta sopra i soldi, col profilo di quelle che non gli puoi dire nemmeno che begli occhi avete, questo ha.»

Sollevò la testa come in ascolto, poi s’abbandonò un poco di più su di lui:

«Non me lo volete dire, eh, com’è che vi levaste dal mezzo della guerra? Come fu il merito e come la valentia, eh?».

«Ma quale merito, quale valentia? Vi pare che lo so di che parlate?»

«E come potete saperlo voi. Merito, valentia, simili cose, si sanno forse? Si hanno e basta.»

Lei lo faceva brillante come il sole ma, beninteso, la sua mira era di oscurare Baffettuzzi: questo era il tacito ma loquente sottinteso e per questo, a suo dire, ogni cosa di lui o era merito o era valentia o tutte e due le cose.

«A Napoli» disse lui, forse sempre a quel riguardo, «dato che noi marinai restammo senza nave né capitano, ci levammo solino e nastrino e li gettammo…»

«E quello fu merito» commentariò lei.

«I napoletani» disse ancora lui «ci dettero una mano a ricoverarci dai tedeschi e noi gliela dettimo a loro a cacciarseli di casa. Oh, solo per simbolo, perché, dovete sapere che a fare ingiallire di paura i tedeschi, bastarono i soli scugnizzi e guaglioni. Gli fecero vedere i sorci con la coda paglina…»

«E quella fu valentia» commentariò ancora lei.

Ma non era che si sentisse tanto patriottica, era che si smidollava di sapere come mai lui si trovava là, sano e salvo:

«Ma voi, levatemi sta curiosità, com’è che vi scioglieste? Com’è che lasciaste di sparare e di farvi sparare e partiste?» gli chiese appena reputò il momento. «Com’è che, mentre la guerra va a salire, voi ve ne scendeste? C’era forse femmina che v’attirava per qua?»

«No, nessuna femmina. Non c’era nemmeno mia madre, che mi morì da tanti anni.»

Poteva forse dirle di Marosa che era ancora una muccusa? Lei, magari, si sforzava d’attirarlo col pensiero, ma a lui, a distanza, la muccusa, non gli faceva un effetto di calamita.

«Ah, non c’era femmina?» fece. Masticò un poco la sua meraviglia e poi chiese: «Ma fate conto che c’era e v’attirava col suo pensiero, fate conto, aspettate un poco, che col suo Segretario Galante vi scriveva: mio gentilissimo sposo, con la presente ti vengo a dire che io la notte mi giro e mi rigiro senza chiudere occhio per il motivo che allungo la mano e non trovo il mio sostegno… Vieni, o mio sposo, vieni al più presto o uno di questi giorni sentirai dire che tua moglie si gettò da una pianta di basilico. Eccetera, eccetera. Allora, voi, che facevate per lei? Guerra o pace? Morte o vita?».

«Pianta di basilico o pianta d’olivo, con femmina o senza femmina, facevo lo stesso quello che feci. Per forza: che potevo fare?» le rispose in questi termini, eppure lei restò ugualmente soddisfatta.

«E per questo lo chiamo merito e la chiamo valentia…» fece, e intanto, con la coda della treccia di destra lo allisciava davanti, come gli scodinzolasse: «E ditemi, ditemi. Vantatevi del vostro merito e della vostra valentia di vivo. Eh, chi morì non sa che si perdette a morire…».

Non appena s’avvicinava a Baffettuzzi, tornava lei, la smaccosa, con la sua bocca d’oracolo. Chi, diceva: e chi, se non Baffettuzzi? Lei, con quel solo Baffettuzzi, marchiava morti per milia e milia. Anche il brogliaccista Pirri marchiava. Per puntiglio, le volle stabilire la differenza che c’era fra il brogliaccista e quel suo donnìnniri, e perciò le disse:

«A me, mi fate merito, mi fate valentia? A me perché me la scapolai, perché campai? Secondo me, vi sbagliate di grosso. Fra questi che non tornano, che morirono o non se ne sa né vecchia né nuova, qualcuno c’è, e se ve lo dico, vi potete fidare, che di merito e di valentia, n’ebbe più lui a morire, che un altro a vivere…».

«E chi sarebbe questo qualcuno con la stella in fronte?» chiese lei.

«Un certo Pirri che però a voi non può venirvi a conoscere.»

Si alzò scattosa, gli strappò di mano la treccia, non gli scodinzolò più: Ciccina Circé si risentiva di nuovo, era finito il bello stare.

«No, non mi viene a conoscere, però me ne viene uno, pirdeu, che mi basta per tutti» disse fra i denti, e fu solo il preambolo. «Che sarà questo vostro Pirri? O calabrese o siciliano, si capisce, uno di sti degni soggetti: che può essere, sennò? Uno di questi malazionari, neri, di faccia e d’animo, come tizzoni. Tutti di qua, st’illusori di femmine che partono e vi dicono: vado e torno, mi puoi già preparare una muta di biancheria, per mi mutare, appena torno. Così vi dicono, e buffoneggiano pure: ’Talia? E chi è st’Italia? Chi è sta femminona che ’nargentano sul pezzo da cinque lire? Che vuole da me sta gran signora che mi mandò la cartolina? ’Talìa, ti chiami? E allora talìa, talìami bene, scruta sti connotati, perché ora che seppi il tuo volere, il piacere di vedermi, te lo dò e non te lo dò più. Ah, io per te, la vita dovrei dare? Ah, la morte mia esigi? Ma spiegami perché: forse ebbi piacere da te, m’entrarono a letto le bellezze tue rare e non ci feci caso? O m’indiamantasti alle volte, mi facesti l’anello con brillante, la spilla alla cravatta e sbagliasti di persona e io niente ne seppi? Eh, questo devo pensare, se tu, col sottoscritto che non ebbe mai l’onore di riverirti, ti pretendi tanto, di dirgli: non ti rincrescere, muori per la faccia mia. E me lo chiedi così, come un complimento che vuoi fatto, a buon bisogno, però, me lo mandi a dire coi carabinieri…»





La femminota, intanto, li andava commediando sprezzantemente, Baffettuzzi e compagnia bella, ma la voce, invece di venirle fuori con inchiavatura mascolina, le veniva fuori con toni più che mai femminini, che la indelicavano come una signorina: sembrava perciò che fossero quelli i toni di quei Baffettuzzi, come se, a criterio suo, anche lì, nella voce, come nella persona, quegli illusori di femmine, fossero stretti di vita, agri come verdelli.

«Linguti, così dicono… Boriosi, pezzentieri e cavalieri per soprammercato… Magari è vero, magari la cartolina gli servì per segnare i punti della calabrisella e magari, a strapparli di casa, ci volle una coppia di carabinieri per ognuno, e magari, magari, passarono per carcere, prima di portarli a battaglia e lì, morire, se non li fucilarono, prima. Al dunque, però, sono i primi a caderle ai piedi, a quella femmina danarosa: qua sono, umile servitore vostro, morire è poco complimento per voi, padronella mia. Dopo, la padronella si consuma tutta e alla memoria gli passa il lusso d’un telegramma che non lo potete usare nemmeno al cesso. E poi, morirono e vi continuano a ridere dal ritratto coi baffettuzzi e la dentatura, cogli occhi che vi seguono mentre trafficate per casa come vi pigliassero in giro. Ma la notte, la notte, vi ripagate, sognandovelo che uscì dal ritratto e diventò teschio, e il teschio suo è posato sopra un cannone: ahi, ahi, vi fa, ahi, che gran dolore fu, morire senza suono di campane, e spera, chissà, misericordia forse. E che pretendi di più? voi gli fate. La pezza del lutto già c’era sulla porta. C’era il nome di tuo padre morto alla Grande Guerra: mi bastò di levarci il nome suo e metterci il tuo. Ti lamenti che ti pareva stinta per tanti anni di pioggia e sole? Per forza, è sempre la stessa che servì a tuo padre per suo padre morto in Libia e che poi servì a lui e ora serve a te e servirebbe al figlio che tu, questo desio l’avevi, eh? mi volevi lasciare in pancia per ricordo.»

«Il discorso su misura, eccola qua» le fece interrompendola. «Voi, il discorso, ve lo fate come un vestito, tagliato su misura, e si capisce che vi va sempre bene. Ma aspettate, sedetevi, spassionatevi un poco, venite qua…» La tirò per un braccio accanto a sé e ripigliò: «Sbagliate, vi dico. Quelle cose, per siciliani e calabresi, le volevate dire e le avete dette, ma quel Pirri, conoscente mio, che vi dissi, non era né siciliano né calabrese, ma era continentale, invece, e non era nemmeno nero o bruno ma biondo. E vi posso aggiungere che non stilava né baffi né baffettini, anzi, nemmeno barba aveva in faccia, pareva proprio uno sbarbatello. E per darvi ancora l’idea della diversità, questo che vi dico io, non morì per mano d’altri ma sua, perché una notte, a bordo, in piena navigazione, prese e tacitamente si sparò…».

«Si sparò?» fece la femminota, che per la prima volta gli pareva sinceramente presa alla sprovvista. «Così, senza sapere leggere e scrivere, si levò la vita colle sue mani?»

«E che vi sto a dire? Solo che questo Pirri, non solo sapeva leggere e scrivere, ma si diceva che aveva studiato persino per ufficiale, anche se era marinaio come noi e si vociferava che veniva di carcere, quando pigliò imbarco sulla nostra corvetta, per starci, però, non più di sei o sette giorni. Un tipo delicato a vedersi, una figura così fina, così bella, mi dovete credere, che poteva passare benissimo per una signorina: un tipo di quelli, ce n’è, che voi dite: questo non mangia e non ha bisogni di corpo, come vivesse d’aria. Però, un tipo tosto, di quelli che si spezzano, ma non si piegano, con certi occhi d’acquamarina dove, a guardarlo, non ve lo sentivate l’almo d’avventurarvi: un tipo di quelli insomma, che se ha in mente una cosa, è quella…»

«Ed era biondo, dite?»

«Biondissimo. E di capigliatura lunga, di capello fino.»

«E perché lo fece? Per una femmina?»

Naturale, per una femminota, un uomo che s’ammazza, non può avere altro motivo che quello della femmina.

«No, no, la femmina non c’entra» le rispose. «E meno che meno c’entra la vigliaccheria, che fu il motivo che ci volle dare a intendere, con mezze parole rabbiose fra i denti, un certo Capo Tarantino che era poi il Nostromo. Vigliaccheria, in quanto, secondo lui, Pirri si voleva arrendere…»

«Com’è? Com’è?» fece lei interessata. «Spiegatemi bene sta cosa: arrendersi? si voleva arrendere da solo?»

«No, casomai, tutti e tutto: equipaggio e nave, e così pareva, ma era troppo bello. Malta, Malta, si vociferava in mezzo all’equipaggio e su Malta, infatti, era la rotta, dopo il costeggiamento della Sardegna. C’erano pronti persino i barattoli di vernice e le pennellesse, per pittare a prua i cerchi neri, e pronta pure la bandiera nera che si doveva alzare al pennone di poppa: perché, dovete sapere, che questo era nei patti dell’armistizio, in quanto i cerchi neri e la bandiera nera dovevano farci riconoscere come nave che andava alla resa a Malta. Invece, a una cert’ora, Malta sfumò. Napoli, si disse, o La Spezia. Gli portiamo la nave ai tedeschi, ci dicemmo. Ci mettiamo a pecoroni davanti a quei ladri della nostra vita. A questa notizia, noi marinai, se vi devo dire, ci pigliò tutti un senso di tristezza e di morte: però, quello che s’ammazzò veramente fu solo lui, Pirri. Sapete che fece, mentre la corvetta cominciava lo zigzagamento nella notte, virando e controvirando come giocasse a schiaffo al soldato? Sapete come agì? Vengono i brividi. Era di vedetta al cannocchiale di babordo, se n’allontanò, scese e sbrogliò la sua branda, s’allungò col moschetto fra le gambe e si sparò alla bocca dell’anima.»

La femminota fece nzunzù colle labbra, meravigliata:

«Focu meu, focu meu… Questa è pensata di biondo, non c’è che dire».

«Eppure, Capo Tarantino, che, sentendo dire Napoli o La Spezia, ovverossia tedeschi, lo capiste no? era tornato un ras, lo pigliò per strattagemma, precisamente così lo chiamò: strattagemma. Secondo lui, Pirri escogitò quel mezzo per alleggerirsi di tutto. Ora, io sentii molto parlare di tali strattagemmi per non fare la guerra: come bere acqua tabaccata, che è poi lo strattagemma che conosco meglio perché è quello che adottò mio padre, o come infilarsi all’ascella una foglia di tabacco o come spararsi a un piede o come alzare un masso e sfilarsi la schiena o come fingersi sordo e muto… Ce ne sono tanti, di questi strattagemmi, e con le guerre se ne inventano sempre di nuovi. Però, di tali strattagemmi si sentì sempre e solo dire nella Bassitalia, mai nell’Alta. Sarà perché nella Bassitalia siamo più vigliacchi o sarà perché siamo più coraggiosi: che vi posso dire io? Eppoi, non si sentì mai dire di uno che per non fare il mestiere della guerra, si privò di fare pure quello della pace, e sarebbe a dire, quello della vita. Che strattagemma è, gli volevo dire a Capo Tarantino, mirarsi e spararsi senza misericordia alla bocca dell’anima?»

La femminota fece ancora nzunzù, ma stavolta sembrava significare che era più confusa che persuasa:

«Sì, ma che merito è, che valentia, mi sapete dire?» gli chiese, e lui stette, pensò, sapeva che cosa dirle, ma non come dirglielo.

«O voi o lui» continuò lei con un tono irremissivo. «O il vivo o il morto: vogliamo forse fare confusioni di regni? O il vivo o il morto e il morto, capitemi bene, sia biondo che bruno, sia di mani d’altri che sua. Vi ripeto che a tirare i remi in barca e rovesciarci, tutti siamo capaci, lo scabroso è remare, governare e non perdere la barca. Eh, allora voi credete che ve lo regalo il merito, ve la regalo la valentia? O vi volete deprezzare, mortificare? Loro sono là, voi qua, a me questo risulta…»

Con la coda della treccia accompagnava le sue parole, battendogli sul merito, sulla valentia: sulla loro metafora, vale a dire. Così, questo risultava a lei e lui non ci poteva competere. Lei aveva la parola, chissà da quanto masticata in bocca, aveva la sua convinzione personale e aveva la coda: sapeva tutti i suoi punti forti e sapeva tutti i deboli degli altri, come in quel momento di lui. Però, Pirri non glielo voleva concedere, non gli pareva bello di sacrificarglielo per quella allisciatina di coda che gli stava facendo:

«Sapete invece che pensammo, noi, io e Crocitto?» disse. «Perché, dovete sapere che Capo Tarantino ce l’ordinò a noi, a me e a questo Crocitto, un amico mio di Spadafora, di preparare Pirri per la calata a mare: sennò, chi ne sapeva niente? Capo Tarantino voleva una cosa alla svelta e alla ladricella, ma ce ne volle per infagottarlo e noi, per giunta, perdemmo più tempo ancora, perché a un certo punto ci scordammo di tutto, noi due soli lì, fra le pertiche delle brande, col meschino Pirri ridotto a uno sfacelo di sangue: e stando noi tre soli soli là, lassòtto, come vi posso dire? ce ne appassionammo, se intendete quello che dico. Insomma, avemmo tempo di cogitarci sopra, e pensavamo: questo biondo, all’idea di Napoli o La Spezia, all’idea di resa ai tedeschi, s’ebbe a dire: io là, vivo, non ci arrivo, e dopo che disse, fece, si comportò fedele. Pensavamo questo con Crocitto e ci credete? ci sentivamo in colpa e ci sentivamo al contempo riconoscenti con lui che si era comportato fedele al sentimento suo e noi no. A senso nostro, ci sdebitammo, perdendoci tempo a infagottarlo come fosse una mummia parente nostra: e difatti, lo imbastimmo dentro certi sacchi di Caffè Harar che ci dette il cambusiere, con l’ago grosso per i materassi, e con doppie agugliate di spago, e questo, lo facemmo, se non altro, per farglielo quanto più possibile difficoltoso a sarde e consimili fetenti soggetti, alliccosi di carne umana…»

Lei faceva, come mai prima, nzunzù con le labbra, tutta presa di nervino e a quel punto, gettò fuori lo sdegno che stava trattenendo:

«Ah pirdeu, pirdeu» fece. «Con questo, tutto all’inutile mi spolmono. Si comportò fedele, quello. Allora pure tu, Baffettuzzi, pirdeu, pure tu ti comportasti fedele, gettandoti il sangue, pigliandolo nell’eccetera? Ah, pirdeu, pirdeu…»

Si era alzata nuovamente e gridava e lui fu colpito dal fatto che non faceva eco, come non fossero più o non fossero mai stati veramente in acque chiuse. E contempo che lui notava quella stranezza la barca ricevette una culata e fu sollevata da un lento cavallone, la femminota si squilibrò e precipitò in avanti a quattro piedi: la campanella alla sua caduta scoppiò di dindin, dall’oscurità venne allora un rombo di motosiluranti che passavano non molto distanti e poi, non si capiva in quale direzione, s’allontanavano. Si rifece silenzio e il dindin tornò a scandirlo: scuroscuro si risentirono le fere, che andavano orientandosi lì intorno sulla campanella.

La barca andava linda linda, non velocissima, ma sostenuta. La direzione del bastardello da qualche tempo non era più cambiata, e la barca filava come seguisse il filo di un coltello, senza la minima deviazione, o il minimo sballottolio: navigava così ferma da dare a volte l’illusione che si fosse fermata e che fosse il mare a correrle lungo le sponde, navigava, insomma, così limpida, che il battaglietto per dei lunghi periodi non aveva pendolamento, nemmeno per battere un din. La campanella, perciò, erano più i periodi in cui non si sentiva, che quelli in cui tintinniva e questo succedeva quando lo scafo slittava ai bordi del bastardello e ne riceveva come una oscillazione. Non per questo, però, veniva meno o difettava o scalava, in qualche punto, il fruscifrusci delle caterve di fere alloppiate che nuotavano, le malanova, dolci all’orecchio, in armonia col mare, entrando e uscendo, a musica, dalle onde, come da una guaina d’acqua a un’altra, sfilandosi e infilandosi in un solo suono continuo, quasi che l’acqua che toccavano, fosse la pelle che si perdevano dietro e quella stessa che intanto, rimettevano davanti. La campanella, ormai, doveva averle caricate potentemente, se anche nei tratti vuoti di dindin continuavano a stare all’assoggettamento, come avessero la riserva. Però, era proprio questo che cominciava a puzzargli, questo lungo starsene stranamente sottomesse, stranamente snaturate e nuotanti in un mare di dolci beatitudini: capaci che sotto quell’apparenza di sfessate, stavano a tranellare scuroscuro, capaci che chissà da quanto, gliela davano a intendere anche a quella scaltra con la campanella.

Si trovò fra le mani la cima di una delle sue trecce e si mise a giocarci con le dita, come per farci una qualche schermaglia amorosa. Le cercò anche l’altra treccia, girandole intorno ai fianchi con la mano aperta sinché non la trovò: lei si agitava voluttuosamente al contatto della sua mano, come se in quel punto si sentisse solleticata, e si inarcava e gonfiava quanto più poteva da quella parte, là, in fondo alla schiena, sul banchetto.

«Fermate la campanella» le disse, cogliendola in quello stato di debolezza e dandole un leggero strappo alle trecce, per attirare la sua attenzione e come per significarle: amoreggiamo, vedete, al punto in cui siamo, un favore che vi domando, potreste pure farmelo. «Sì, perché non la fermate e le rimandate indietro, quelle fetenti? Ormai passammo, no? Vi servirono. A che vi servono più? Avanti, licenziatele, fatele riuscire al naturale…»

Lei stava curva sui remi e lasciava che lui la governasse per le trecce e con qualche mossa, in silenzio, qui e là, lo provocava perché gliele stirasse sempre di più.

«Siete azzardoso, eh?» gli fece a denti stretti, sotto lo strappo delle redini. «La fera la volete a viso aperto, eh? E la femmina pure: a viso aperto? Ah, quanto siete azzardoso. Focu, focu, non potete pretendere tanto…»

Le diede uno strappo più forte, portò in sopra le mani e l’afferrò a metà delle trecce: lei sospirò e lui provò un gran gusto a farle male e piacere insieme.

«Fermate la campanella, sì o no?» le fece standole stretto. «Tutta sta storia di fere manse e vellutate mi spoetizzò, lo volete capire?»

Però, si sentiva preso nella schermaglia e le parole gli servivano poco o niente, a mascherare quello che sentiva; e lei se ne rendeva conto benissimo e ci godeva:

«Tenetemi, stringetemi, strappatemi tutta…» gli mormorava, col fiato fra i denti.

E lui faceva per esaudirla, tenendola al morso, accorciando nelle sue mani la lunghezza delle redini di pelo, aggrappandosi al dorso di lei, quando la scellerata ebbe l’idea malvagia di dirgli, riso riso:

«Attaccatevi qua, iattarelli, a queste mie trecce… Sentitele come sono lunghe e forti e nere corvine… Legatevici…».

Lasciò la presa e la ronzò con rabbia, come per gettarla dalla barca:

«Avete scherzi barbari» le disse. «Io sono bello e vivo, anche se il cuore a voi, d’un filo di capello che era, pare che di colpo vi diventò di roccia…»

Lei rise, ma soffocando subito, come pentita, il suo riso in sospiri lancinanti:

«Ahi, ahi, focu meu, focu meu. Pirdeu, pirdeu, Ciccina Circé: ma me lo dici che vuoi, che ti passa per la testa?» si lagnava senza dolore. «Ahi, ahi, troppo sola restasti, la vedovanza ti disabituò, confondi il vivo col morto, l’uno e l’altro offendi…»

Stavolta, si scandaliò in tempo che la barca andava rallentando e stava per fermarsi. Erano nuovamente usciti dal fresco del bastardello ed entrati di colpo nell’aria calda e sudaticcia dello scirocco intasato basso basso nella morta. Nello scapolare, la campanella aveva avuto una sfuriata di dindin ma, rapido come sorse, il tintinnio sfumò. Attorno, quel filo di musica senza suono che emanava dal nuoto delle fere e che una volta iniziato, pareva dovesse durare eterno come il mare, si troncò di netto a netto, seguito da un momento di assoluta sospensione, in cui le fere non dettero alcun segno di vita. Poi, però, la campanella cominciò a tintinnire pazzamente, suonando e zittendosi, affrettata e improvvisa, perché la femminota si era messa a remare e dava alla barca grandi scossoni, per strapparla alla presa delle acque pantanose, che sembravano ora affossarsi e ora rigonfiarsi contro le sponde, con uno sciabordio lungo, lento lento. Le fere smaniavano di nuovo, s’affollavano attorno all’imbarcazione, tornavano ad alliffarla con la coda, inarcandosi sotto il dindin. Da tutto questo, da tutto questo niente, sarebbe a dire, lui credette di capire che erano ormai vicini alla riva anche se, disorientato e confuso com’era, non avrebbe mai saputo dire di quale delle due rive si trattasse: gli pareva, comunque, che lì il bastardello si fosse rigirato all’indietro, scavallando la barca su poco fondo, dov’era ancora rema morta, ma dove, se non faceva errore, si sentiva già la confusione dei bastardelli, degli spurghi e dei rifiuti della remamadre jonica.

La femminota remava, sola coi suoi pensieri, remando cioè, ma senza badare al remare, come se tutto quello che faceva, avesse potuto farlo ugualmente dormendo. Remava e continuava a sbrigare le sue faccende di mente, remava e continuava a parlarsi addosso con un profluvio confuso di parole, mozzate continuamente dallo sforzo della remata, che le tagliava il respiro. Ma il senso di quel che diceva era questo: la donna sta, l’uomo va. E naturalmente, era tornata a rimasticarsi il suo Baffettuzzi, snello e mosso come un’anguilla, quello che lei teneva sul canterano come un bigiù, evitandogli ogni piccola goccia di sudore alla fronte, mantenendolo sempre fresco e riposato ad aspettarla, mentre lei faceva avanti, indietro sul ferribò, buscando la giornata per tutti e due.

«Smanioso, beduino…» gli diceva. «Quello scellerato attacca con la prima delle sue guerre e quest’altro scellerato, da vero beduino, sentendo Africa, Abissinia, vuole fare subito domanda di volontario. Non ho arte né parte, si mette a dire per trovarsi scuse. In Abissinia, mi basta che mi guadagno una medagliella, torno e mi sistemo, torno e campo con la gamba a cavallo. Capaci che mi dànno una licenza di privativa di sale e tabacchi o qualche posto d’usciere, di bidello… Come no? Gli pareva l’America, l’Abissinia, un’occasione unica: contro i negri, che ci voleva a buscarsi una medagliella? I negri, se si mirano bene, si possono ammazzare a tre alla volta, andava dicendomi. Ma sti negri, che sono, speciali forse? gli dicevo io. Che fanno, volano? Sono passeri per caso, che li ammazzi a tre alla volta, o sono cristiani come noi? Quando non sapeva che dire, il disonorato cantava, mi cantava a dispetto: parto e vado in Abissinia, cara Ciccina, ti scriverò… Peuh, schifìo d’uomo, ma se facevi la croce per firmare, come mi scrivevi?»

Sparlava e remava. Gli venne l’idea che parlasse per lui, ora, per sfogarsi con un estraneo, qualcuno che non fosse lei o quell’altralei. Però, parlava sempre stile suo, sproloquiando all’impronta, alla sinfasò; e se parlava a lui, gli parlava come se lui fosse quell’altralei, che al riguardo suo sapeva tutto di tutto, e lei non aveva bisogno, con quella, d’andare alle origini, dettagliare e delucidare. Seguiva un filo, quello di Baffettuzzi, naturalmente, ma per lui, quel filo era fatto di grossi e doppi nodi, da cima a fondo, come le trecce di lei.

«T’implorai, ti scongiurai…»

Ora, pareva veramente persuasa che Baffettuzzi si potesse trovare in quei viciniori di mare, ronzato dalle fere, perché si piegava tutta in avanti, impaiata ai remi, come per arrivargli più vicino, con la bocca fuoribordo, e gettargliele in faccia le parole, rinfacciargli la sua morte, ora che era morto:

«Non mi partire, ti dissi. Che guerra vai cercando? Non ti basta la mia? Fai come ti dico: mettiti sotto il letto ed esci solo quando ci senti sopra il culo mio.

«Ma lui si lagnava, si lagnava di quella vita casa casa, si lagnava: sotto sale mi tieni. Parti ch’è scuro, torni ch’è scuro, mi sbatti un poco fra le cosce, mi dilaghi e mi dài una bella spolverata di sale. Così, mi rinnovi la salamoia… Si lagnava, in altre parole, che quella fessa gli teneva la mangiatoia bassa e lo manteneva al sicuro, ben cautelato da rischi e pericoli come sotto una campana di vetro.

«E che ne potevi sapere tu, miserabile, potevi saperlo tu, che avevi il destino segnato e che ti tenevo per questo sotto la campana di vetro, lontano dalle maloccasioni, dalle disgrazie e dalle malattie? Passavi il tempo, facendo tutto il giorno il solitario con le carte, ma sapevi leggerci, forse? Tornavo io e mi dicevi: mi viene sempre la Dama di Spade, due volte su tre mi s’appresenta lei: che segno sarà? Che segno dev’essere? ti dicevo io: segno che sei uomo di coltello. Potevo dirti: è segno di morte, la Dama di Spade è lei, la Morte, che ti s’appresenta? E potevo dirti: sinché ti viene la Dama di Spade, sarebbe a dire l’Otto, ancora, ancora è niente, un semplice avvertimento? Potevo dirti: quando t’incomincerà a venire il Quattro di Spade dietro al culo della Dama, allora, sì, tanti saluti, Baffettuzzi? E il Quattro di Spade, che ci mise a venire? Tornai una sera e tu mi dicesti: mi viene sempre la Dama di Spade, però non mi viene più sola, perché, s’avanza lei e dietro a lei si para il Quattro di Spade. Focu meu: morte e catafalco. Ah, Baffettuzzi, mi dissi dentro di me, ah, come ti vedo e ti piango. Ah, Baffettuzzi, i capelli non ti diventeranno mai bianchi. Oramai, ogni giorno che ti scura, è un giorno che ti viene regalato…».

Sputò parecchie volte fuoribordo la saliva che le schiumava in bocca e poi, come se contempo lo compiangesse e lo ingiuriasse, gli gridò:

«Ah, sventuuraaato, sventuuraaato… Tu non lo sapevi che eri destinato a morire ammazzato, lo sapeva la sottoscritta ma con la sottoscritta tu non morivi ammazzato, con la sottoscritta morivi invecchiato, cent’anni campavi. Ma con la guerra, caro don Baffettuzzi, quando tirasti fuori tutta quella smania di partire, fare strage di abissini, pigliare medaglie, tutta sta frenesia che non ti sapevo: focu meu, mi dissi, questa è la Dama di Spade che gli fa l’occhiolino. Perché, come ti potevi salvare tu, tu che già eri stabilito di morire ammazzato, in quell’ammazzammazza generale? Disgraziato, ti volevo dire, coi piedi tuoi ci vai? Non aspetti nemmeno che ti richiamano? Disgraziatello, pure tu, mi ti vai contro? Eh, disgraziatello, t’allei contro di me con la tua Dama di Spade?».

Passò l’Abissinia, passò la Spagna e poi fu il macello grande. Lei allora tentò l’impossibile, tentò cioè di fare fattura a quell’infame dichiaratore di guerre, a quel ruinafamiglie che tenevano sempre sciolto, a piede libero, quel micidioso, reo di tutto. Si procurò un ritratto, di quelli che si vedevano a bizzeffe sui giornali, e lo trafisse di spilli. Glieli ficcò fra le labbra, per ammutolirgli la lingua e in mezzo alle pupille, per offuscargli la vista; e poi, su due file in croce sulla fronte, e alla tempia, sulla vena del sonno. Ma senza un capello, un fazzoletto, uno scritto di quello scellerato, che speranza poteva avere di trafiggerlo mortalmente? Poteva mai partirsi e andare nella grande Roma, per procurarsi qualcosa di personale suo? Eppoi, poteva mai fidarsi di Roma, che gli dava nascondiglio e rifugio a un tale brigante di pazzo che gli levava la vita ai maschi e alle femmine, gli levava tutto il loro avere sfilandogli la vera dal dito? Poteva mai fidarsi di Roma, che lo teneva in trono e gli faceva tutti quei battimani trionfali che insordivano persino per radio, invece di scippargli la testa con un’ascia?

Allora era tornata a implorare Baffettuzzi.

«Che ti dissi, che ti dissi, disgraziatello?» protendendosi in avanti sui remi, lo apostrofava come se Baffettuzzi fosse veramente lì dintorno, maremare, iattarello fra iattarelli. «Travèstiti da femmina, ti dissi. Basta che ti radi quei quattro peli sul labbro e ti pettini alla garzonne. Poi ti metti un costume mio, con un corpetto allacciatissimo, e sinché c’è la guerra, ti mischi con noi femmine, avanti, indietro sui ferribò. Io stessa ti confonderei, sinuoso come sei…»

Ma lui, figurarsi, travestirsi a femmina, si sarebbe sentito infamato, peggio che morire. Come dirgli: strappati le penne dalla cresta, tagliati i bargigli che ti pendono…

Poteva combatterci? Le guerre erano tante e lei era sola. Venne la guerra di Grecia e a quella Baffettuzzi non aveva saputo più resistere: anche perché a lei era venuta la bava a furia di tenerlo fra i denti per l’ala, e alla fine aveva aperto la bocca. Vorrà dire che questa era la sorte tua, s’era detta in mente sua. La Dama di Spade aveva ragione a comparire. La donna greca, diceva per farla ingelosire, non mi deve sfuggire. Chi ci fu in Grecia, con questi velieri che ci trafficano, racconta mirabilie della femmina greca: di come è perfetta di forme, popputa né troppo né poco, giusta giusta, e liscia di pelle, marmorina addirittura, statue in carne e ossa. Eh, sì, almeno per prova, la voglio assaggiare la femmina greca…

Sparlava e remava; e il risentimento per Baffettuzzi le rinforzava i polsi, le aizzava i fianchi all’abbassarsi e all’alzarsi: la remata aveva gli stessi spasmi e scattosità della sua voce, sicché la barca andava a scatti, a morsi e strappate:

«Sdisonesto» lo ingiuriava. Prima così, come fra sé e sé, anzi fra sé e lui, e poi come l’addentasse, strizzando le vocali del disonesto che le scappava di bocca: «Sdisoooneeesto. L’assaggiasti la donna greca, puttaniere. Mi mandasti pure la fotografia per sfregio e mi sembravi un donnìnniri, non un marinaio, in mezzo a quelle tappinare greche che andavi vantando. Però mi mandasti la fotografia per fare sfregio a me e ti restò a te lo sfregio con quello scelto campionario. Quali forme e quali statue? Lische d’aliccia, altro che lisce di pelle: lische, pallide, allettigate e talmente allupate di fame, che due o tre si tenevano in palmo di mano, come fossero gioielli, le pagnotte militari. Eppoi, ti scialasti a poppeggiarle, eh? Ma quali poppute e poppute, quali giuste o ingiuste? In fotografia non si vedeva ombra né di poppa né di prua… Ah, puttaniere. Ma mo’, mo’, puttaniere, mo’, davvero e per sempre puttaniere, mo’, mo’, puttaniere per la vita e per la morte…».

Col fiato mozzo addentò e si mangiò per la vita e per la morte, sinché in bocca non le rimasero che vita e morte, e queste le pronunciò per un pezzo, come per spronarsi a remare, e remando: avanti e sotto, indietro e sopra, ora pareva che si strappasse la vita dalle più profonde visceri, e per un momento pareva che se la raccogliesse dentro il petto e là la stringeva coi pugni chiusi all’impugnatura del remo, sinché la vita non le fuggiva via dalla strozza in un grido che pareva dicesse ita, ita, con rabbia e con rimpianto; e ora, pareva che respingesse la morte dal suo seno, la scacciava e gettava in mare, quasi con ribrezzo aiutandosi con le mani, coi remi nelle mani, coi polsi, con le braccia, con le spalle, col petto, con la testa, con tutta la remata della persona, in un grido che pareva di pauroso scongiuro: orte, orte.

«Tu statti con le forme perfette, con le pelli di marmo…» fece con affanno, allentando la remata e il respiro: «Stattene là, tu, scheletro, polvere di Baffettuzzi. Quelle greche dovevano avere tale fame, che ti mangiarono vivo, ti spolparono pure l’ossa. Tu là, là, stattene, mentre io me ne sto qua, qua, con le fuliggini all’anche».

Qui, tutt’a un tratto, si zittì e sollevò i remi, come avvertisse qualcosa per aria:

«Sganciate quella campanella» gli ordinò.

La campanella era appesa a prora con una semplice cordicella: si spinse all’indietro, la raccolse nel pugno e la portò via. Subito, fu come se attorno a loro il mare si mettesse a sciacquare tutto: sembrava quasi che la montante rinvenisse in anticipo sulle quattr’ore ed erano invece le fere, che rinvenendo, così di colpo, dall’incantesimo in cui le teneva il dindin, cominciavano a contorcersi e a sventolare la coda contro l’acqua, con sbattimento di manuncule, sciacquìo di pinne e sbadigli da spezzarsi la noce del collo. Si urtavano e infastidivano le une con le altre, arrotando i denti, per farsi spazio intorno; quelle che per prime si sbrogliavano da quell’ammassamento, si partivano caracollando più lontano, subito provavano la voce per aria: iiih, iiih, e caprioleggiavano. L’oscurità, dopo momenti, era tutta uno smorfiare delle voci di quelle porcheriose naviscuole strette a bebè, e di biancheggii di pance, qui e là, come frange di luminosità sottomarine.

«Scialatevi» gli disse la femminota. «Non le volevate al naturale?»

«Gli suono?» fece lui a scherzo ma sbatté sul serio la campanella.

«Finitela» gli fece prima perentoria e poi conciliante. «Finitela di fare il criato. Zittitevi e fatemi sentire.»

Aspettando, però, di sentire quello che doveva sentire, si mise a sparlare di lui, di Baffettuzzi, degli uomini che avevano in comune quel certo personale che, secondo lei, avevano Baffettuzzi e lui, mormorandogli dietro, sottovoce:

«Non fa mai quello che gli dicono. E fa le cose che non si possono, che non si devono… La guerra continua ma per lui finì. Non ci sono barche per passare e lui eccolo qui che passa, grazie a questa granfessa, che visto il suo impazzimento, non ci pensa due volte e vara. E la campanella? Prima non gli va e poi gli va. Tale e quale Baffettuzzi. Tutti a un modo questi stretti di vita, tutti capricciosi e variabili questi bastoncini di bambù. Che mi disse Baffettuzzi? Non gli farò pigliare fresco all’anche tue, m’invecchierò là in mezzo: questo mi disse. E invece, lui non c’invecchiò e l’anche mie si rinfrescarono, anzi c’entrarono i venti a predominio. Tutti uguali sti snelli di vita: essi vanno e le femmine stanno, sopra di essi non si posa vento e sulle femmine che si lasciano dietro, crescono le fuliggini come nelle stanze dove non entra più nessuno…».

Dalla nera vastità di mare, il sibilo di sirena di un sottomarino si sprigionò, tre volte breve, tre volte passando sulla barca come una folgore d’aria, umano e lacerante: la femminota si squassò tutta di brividi, sbattendo a pesomorto contro di lui, come se il primo sibilo l’avesse pigliata con un terribile urto in piene spalle e poi gli altri due l’avessero, da vere folgori, trapassata da parte a parte.

Sbatté poi in avanti, contro i remi ed egli credette di vederla rovinare dal banchetto, a testa sotto sul fondo della barca. Ma allargò le gambe e si imbragò fra i remi e così, rinsaldatasi fra quelli, come fosse essa stessa parte della barca, una parte che improvvisamente si animava, partì remando alla morte, ruggendo in petto come il fuoco, ora ardente e ora cupo, in una forgia. Si rovesciava all’indietro con le trecce pendenti davanti alla faccia di lui, come si offrisse alla sua stretta, alla sua protezione, e poi si rovesciava in avanti, come per sfuggire alla sirena, lamentosa e lancinante, del sottomarino. Si difendeva, scappando, da quei segnali ormai cessati, come la incalzassero ancora, e sempre più da vicino la scudisciassero a sangue sulla groppa. Remava come un potente vogatore, tutta all’impiedi, come stilano quelli del Ringo: e remava in direzione contraria a quella stranezza di terrore che le metteva addosso il semplice fischio di sirena di un sottomarino. Ma perché? si domandava. Perché, se il sottomarino non ci sta speronando? Qual’era il pericolo che ci vedeva? quale minaccia le portava? Però, quello che provava, fantastico o reale, mostrava di volerselo sbrigare da sola: secondo un verso suo, più che mai.

Sola, con quello solo che presentiva. E anche se lo urtava e gli dava gomitate, lui sentiva di non esistere più per lei; e non esistevano più nemmeno le fere, che con grande sbattimento di onde, come un forte grecale che si levava, erano schizzate via, scuroscuro, soprassaltate e disperse da quei sibili come da scosse elettriche: senza allontanarsi del tutto, però, perché si udivano nelle vicinanze, ormai sveglie e in sensi, dare cenni di risa e di pianti, come di spiriti maligni nel fitto della notte. Ma non solo lui, non solo le fere: per lei non esistevano più nemmeno i morti alla deriva, nemmeno quel terrore grande che la pigliava al solo pensiero di sentirseli sbattere contro le sponde, di avvertire che le facevano imbroglio pruaprua, anche se, per come remava, non li avrebbe nemmeno sentiti, se le sbattevano contro.

Remando per cento: uncinando l’acqua morta a fasci, schiacciandola e macinandola per scavarsi laddèntro la sua fuga, fece di volata un pezzo di mare lungo forse un duecento metri, e sul finire andò virando con una larga svolta per cambiare direzione: in tale rischiosa manovra, s’orientò con una sicurezza sbalorditiva, come se un’invisibile luna piena splendesse in cielo solo per lei.

Un raggio di luce azzurrognola cadde e svaporò in mare con un chiarore nebbioso, d’aria di nerofumo. Tre volte dai due fari opposti si corrisposero, segnalando via libera al sottomarino che entrava. Quei pochi barlumi gli bastarono per darsi un’orientata. Gira e rigira, dunque, la femminota lo stava scaricando sulla porta di casa: intravvide, difatti, lo sperone corallino che s’appruava, lì davanti a Cariddi, dentro alla linea dei due mari. Se dava una voce, di là, forse, lo sentivano: l’avrebbero dovuto vedere i pellisquadre, in quel momento, che tornava dalla guerra in barca, con una femminota ignescata senza esca, per giunta, come da una uscita in mare, un poco più lunga delle solite, un poco più lunga della loro uscita più lunga, che era quella che facevano al Golfo dell’Aria.

A malapena si rese conto, dal rimescolio che faceva per rialzarsi, che la femminota si era accoffata sotto, tra i remi, all’accendersi di quelle luci azzurrognole. La barca, in quel momento, andava ancora a vuoto, disarmata, ma la femminota s’impaiò lesta lesta ai remi e ripigliando governo, e con poche remate poderose, remando a spallate, col peso di tutta la persona, si gettò incontro alla linea dei due mari che lì, a un passo, faceva un rintrono, cupocupo, scaraventò la prua sopra il passo scabroso: e là, in mezzo allo schiumeggiare di Tirreno con Tonio, senza perdere un colpo di quella remata accanita, si sbrogliò da quel puntomorto mortale e uscendo dall’ingorgo, fu con tutta la poppa nell’altro mare. La seguì con l’orecchio, sinceramente ammirato e anche un poco commosso, trepidante per lei, doveva dirlo, come si sfilava dalle dune sommerse, pelo pelo, quasi le vedesse, e come trapassava senza battere ciglio il rigonfio schiumante dei due mari: pellesquadra e figlia di pellesquadra, non c’era niente a che dire su questo.

A manca, in quel momento, forse un miglio e mezzo o due, all’incirca verso la mezzerìa, ma più verso Scilla, il sottomarino lanciò ancora due fischi di sirena: poi, varcò la linea dei due mari e qualche minuto dopo, la barca fu scarrozzata dai marosi che la sollevarono in alto, come per sconocchiarla e sbatterla col quartodidietro sulla riva.

Si trovava spreparato e fu sbattuto in avanti: rischiando di cadere, gli capitò in mano una delle trecce della femminota, e vi si attaccò come ad una cima di salvataggio. Non pensò al male che poteva farle con quello strappo di capelli, perché fu cosa di un attimo e lei stessa, che remava tutta in piedi, un piede avanti, l’altro indietro, per levarsi dai marosi, non manifestò col capo segno alcuno di sofferenza o di insofferenza: affondò i remi e se lo tirò dietro, li sollevò e lo rimise giù, quasi non s’accorgesse nemmeno del peso che le torceva una delle trecce.

Fuori dei marosi, la barca ricevette come una spinta e su quello slancio, la femminota alzò i remi e si abbatté su di essi, mandando fuori dal petto, come si sgonfiasse, un sospiro lancinante:

«Uuuh» fece, con sollievo e disprezzo: ed era come avesse tenuto per un pezzo l’anima fra i denti.

«Vi spagnaste che ci speronava?» le domandò.

«Uuuh» fece lei.

«Allora che fu che vi spagnò? Qualcosa fu. Pigliaste una tale remata…»

«Uuuh» fece ancora lei.

E lui, che poteva dire di avere ormai la barca all’asciutto, lì, orlo orlo a Cariddi, più lei faceva uuuh, e più lui si divertiva a stuzzicarla perché s’arruffava e sbuffava, dando quello strano segno, nuovo per lei, come di buffona:

«Allora, che? Non ditemi che fu il fischio di sirena del sottomarino… Non ditemi che non sentiste mai un fischio di sirena…».

«Uuuh» fece ancora una volta, gettando stavolta la testa in sotto e rigettandola poi in sopra.

Stavolta, lui non rise più. Stavolta ripeté quel verso da vera sirena, ma da sirena viva, di carne. Fu come avesse sonato un campanello addosso a lei, spingendo il dito sopra uno dei suoi bottoni di donna, utero, visceri, cuore.

«Uuuh, uuuh» fece e rovesciò la faccia per alto, come si graffiasse la gola per urlare qualcosa che urlava già da tanto, qualcosa che già da tanto la martoriava, che ora poteva solo rantolare, straziarsi la voce a specie di lupamannara.

C’entrerà anche qui Baffettuzzi, pensò. Baffettuzzi c’entrava in ogni cosa di lei. Poi pensò ancora: non dev’essere bello, no, essere una sirena e un giorno scoprire di non essere più sirena, ma semplicemente una femmina.

Ma facendo uuuh, facendolo viavia come un ritornello, come un motivo lancinante che viavia tornava all’orecchio quasi conciliante, la femminota aveva ripigliato lentamente a remeggiare, muovendo appena i polsi attorno all’impugnatura, giusto per rivoltare la pala dentro l’acqua e frenare la corrente che frusciava di sotto e la tentava verso il basso. Remava, come si dice, con le scapole e il busto, la persona eretta e riposata, che è un remare fino, un accordo d’orecchio, quasi un tuttuno fra rematore, remo e mare. Ed era con l’orecchio che la sentiva, più che vederla, portare avanti rivariva la lunga imbarcazione, con l’andamento naturale di un animo ormai privo di incanti, che passato per burrasche e procelle e uscitone salvo, non riesce a trarne motivo né di allegria né di sconforto, perché la sua vita è fatta in modo, che c’è passato e dovrà ripassarci.

Ora dovevano essere all’altezza delle tre palme: senza lo scirocco che le afflosciava e appesantiva, avrebbe certamente sentito lo sventolio delle foglie e lo scricchiolio dei fusti. Pensava alle palme, si rivedeva lontano a guardarle di sotto, alte sopra di lui muccuso, le ricordava sventolanti nel grecale come grandi ventagli gialli e verdi, con qualcosa di materno e protettivo nelle larghe foglie: e fu forse questo che proprio lì, sulla porta di casa, gli mosse nella mente il sonno vecchio e intartarato di giorni. Fu forse quello sventolio, lento e conciliante, sulla testa piena di sonno, il ricordo, forse, dell’ombra che nell’aria calda e mossa dalle borie marine, gli facevano sulla faccia, sul suo dormire col capo poggiato sulla sabbia, ammonticchiata come un guanciale alle radici e alle scaglie rugginose del fusto. Fu forse quello a calargli le palpebre sugli occhi, quello, unito al moto sciroccoso della barca come di una culla, che la femminota balanzava delicatamente con un solo dito e già stava per fermare, col vava ormai conciliato al sonno.

Non si trattò che di una semplice chiusura d’occhi: perché, addormentatosi a mare all’altezza delle palme, si ritrovò sveglio a terra davanti alle palme. Un sonno attaccato con la saliva, potente però per il modo in cui gli ottenebrò la mente. Tirando le somme, sembrò che quel sonno servisse solo ai comodi della femminota, quasi che, per non scoprire qualcuna delle sue magagne o delle sue mosse trucchigne, volesse approdare senza essere vista da lui: e difatti, non vedendola, non si sarebbe mai capacitato come avesse fatto a tirare la barca in secco: quella sorta di barca, con lui sopra. Gliene aveva fatti miracoli, quella notte, ma questo gli pareva il più grosso di tutti.

Quando riaprì gli occhi, stavano, lui in barca, seduto con le spalle al banchetto di prora, e lei, a terra, che gli passava una mano fra i capelli:

«Giovinone bello» gli diceva, affondandogli le dita fra i capelli. «Siamo all’altra banda e voi dormite? Vi pare questo il momento?»

«Ma che mi successe? Che razza di sonno mi feci?»

«Che v’importa? Vi finì il viaggio. Qua vi finì.»

«Ma qua, dove?»

«Qua all’isola, no? Non v’impazzivate per toccare Sicilia?»

Ancora non riusciva a immaginare in che punto avesse toccato terra. Scrutò intorno, in quel buio fitto, sforzandosi poi di riconoscere il posto. Da lì vicino venne come uno scricchiolio di legno, un risentimento di fibre tese al massimo: e alzando gli occhi per aria dietro quello scricchiolio gli parve allora di intravvedere gli alti tronchi delle palme, che flessibili come grossi fusti di canne, si risentivano sotto il peso del loro fogliame. Questa scoperta che lo riempiva di meraviglia, s’incantò per un momento dentro di lui, perché non gli pareva possibile che tutto il suo dormire non fosse andato più in là d’una calata di palpebre: che là, alle palme, fosse cominciato e lì finito. In altri termini, la femminota lo aveva sbarcato sulla soglia di casa, ma questo, a lei non voleva dirlo, anche se non c’era motivo di non dirglielo. Provava scrupolo, però, come gli sembrasse di ricambiarla con ingratitudine, di non rivelarle che approdando là, dove aveva approdato, lo aveva favorito come non poteva mai immaginare. Si meritava almeno una gentilezza:

«Ma che m’avete cantato, la ninnaò?» le disse per complimentarla. «Ma che m’avete suonato anche a me il dindin?» Si ricordò che aveva ancora in tasca la campanella, la tirò fuori e se la fece tintinnire piano piano fra le mani: «Eh, sì, giusto mi disse un vecchio spiaggiatore. Deisse sono, deisse. Solo che il vecchio dubitava assai, anzi assaissimo, che il sottoscritto riusciva a farsi pigliare in barca da una deissa…».

«Deisse? Focu, focu: deisse? quelle, deisse?» fece la femminota con la voglia di riso. «Un vecchio spiaggiatore, eh? La morte non li vede, a quelli. Si piglia campioni di giovinoni, ma quei mammalucchi non se li piglia mai. Figurarsi, deisse: quelle là…»

«Quelle là no, ma voi sì. Di voi, dopo sta traversata, posso dirlo che siete deissa, mi consta a me…»

«Focu, focu, gli consta a lui che Ciccina Circé è una deissa. Si sforzò, la creò deissa per il trasbordo che ebbe…» Stette un poco, e poi con un’altra voce, mettendosi sulle sue, aggiunse: «Non vi premiate, giovine bello, non vi vantate tanto che vi trasbordò una deissa. Ebbi la mia convenienza, il tornaconto mio». Aspettò ancora un poco: stava davanti a lui, a prora, come sul punto di rimandare la barca nuovamente in acqua con lui sopra. Poi gli disse ancora, cruda cruda: «Perciò non illudetevi di potervi disobbligare con la lusinga, col complimento. Favore per favore».

«Parlate, dite. Se c’è cosa in cui uno come me, che torna dalla guerra, vi può favorire, figuratevi…»

«Pirdeu, pirdeu, non vi capacita ancora che varai in onore vostro e che per stanotte lasciai perdere il sale? O forse portai olio o carbone? E senza quelli, mi sapete dire con che cosa lo baratto il sale o un pugno di farina bianca o un fagottello di tozzi di pane? Con mazzetti di peli miei, per caso? Me li strappo a uno a uno, e baratto quelli, eh?»

«Va be’, varaste per me, vi credo, me ne persuasi. Ma ora: come vi posso contraccambiare io? Questo dovete dirmi. Che ho da barattare io? Mazzetti di peli, pure io…»

«Eh, come vi deprezzate…» fece lei e accompagnò l’allusione con un sorriso, un bagliore dei denti che le tagliò la bocca come uno sfregio agghiacciante. La vedeva contro il buio come una figura contornata da una spessa mano di pece che la rinfocolava di dentro col calore che l’aveva sciolta: e da quel bianco della dentatura invece, gli era parso di spiarla dentro e vederla in una luminosità gelata, di bianca, lucente polvere di marmo.

Oh, se non vuole che quello, pensò. Ma com’era timida, com’era ingenua persino, se confrontata alla sfrontata della barca. A terra, dove aveva, con l’uomo, anche l’agio, non trovava le parole, non sapeva dove mettere le mani. C’era, dunque, qualcosa in cui le riusciva rasposo trovare il verso suo. Ma qui, forse, le faceva intimidimento il pensiero di Baffettuzzi, ma non sapeva se fargliela o meno tanta divozione a una femminota, e che femminota. Intimidita, io? avrebbe detto lei. E per chi poi? Oh, pirdeu, pirdeu, per un Baffettuzzi?

«Se si tratta di soldi, v’avviso che non ho diciannove soldi per fare una lira» le disse per aizzarla.

«Oh, i soldi» fece lei con disprezzo. «Ve li raccomando i soldi. Ogni soldato che arriva, ti leva i vecchi e ti dà i nuovi, col nuovo re, la nuova lingua e il nuovo valore. Peuh, e ne abbiamo visti di soldati con facce nuove di re, imperatori e simili soggetti in mano, lisci o barbuti e baffuti, facce di bronzo e di rame, facce lordone, maschere di fango, di fumeri di cristiani e d’animali… E ce ne vuole di pietrapomice, ogni volta, per grattarci la sporcizia dalle mani…»

«Però, vi posso rilasciare una carta, bella firmata, in garanzia. Eh, che ne dite?» insistette lui sempre intorno ai soldi, provocatorio.

«E questa carta dove me la scangio? Alla Banca di Londra?» domandò lei, smaccosa.

«Io di qua vicino sono. Voi venite e io vi pago. Mi dovete dare tempo, però.»

«Di qua vicino, di dove?» chiese lei, finta ingenua.

«Del Ringo» mentì lui sullo scherzo, ma lei doveva averlo sventato da un pezzo che era di quei viciniori.

«Del Ringo, eh? Uomini belli e valenti rematori, quelli del Ringo, non c’è che dire… Ah, voi del Ringo siete? Ah, pirdeu, pirdeu, com’è menzognaro l’uomo di mare… Se la natura non fece sbaglio, vita stretta, occhi azzurri, figura di menzognaro: la regola non falla.»

«Qua vi sbagliate, mi dispiace dirvelo. Grigi, li ho gli occhi.»

«Grigi?» fece lei e da sdegnata che era, sembrò sul punto d’avere un assalto di riso. «Ma da dove vi venne l’idea di questo colore grigio?»

«Dallo specchio: da dove credete sennò? Lo sapete, lo specchio, quel vetro, scuro di dietro, dove, se guardate, vi vedete raffigurata?»

Lei non rispose niente a questo, intenta forse a ricordarsi di uno specchio, e se e quando si era vista raffigurata in quello:

«Eh, certo» disse poi. «Voi dite grigi. Potete mai dire azzurri? V’inventate lo specchio e da menzognaro quale siete, ve l’inventate menzognaro, si capisce…»

Forse quel suo Baffettuzzi li aveva azzurri, era forse un bruno con occhi azzurri, un vero fenomeno di natura: e siccome per tutto il resto, lui e Baffettuzzi, secondo lei collimavano, l’incresceva quella diversità di colore degli occhi. Ora, egli voleva lasciare perdere quella fesseria del colore degli occhi e spiegarle invece perché le aveva detto Ringo, invece di Cariddi.

«Però, a parte tutto, se vi dissi Ringo, vi giuro che…»

«Ah, occhiazzurri, occhiazzurri…» lo interruppe lei a tribolo. «Non perdete mai, voialtri, sto vizio del giuro e spergiuro.»

«Voialtri, voialtri, dite. M’avrete scambiato per qualcun altro. Voi, da uno solo, vi fate una stima di tutti.» Si era alzato in piedi e rimessosi il berretto in testa, si aggiustava il camisaccio, come preparandosi ad andare via: «Vi volevo dire solo questo» aggiunse poi, soddisfatto d’averla fatta zittire. «Se vi dissi Ringo, non fu per imbrogliarvi, mi venne così, senza sapere come, sulle labbra. Ma se vi devo confessare, mi dissi: vuoi vedere che la femminota s’ombrìa a sentire che pigliò in barca un cariddoto?»

Lei cogitò un poco la cosa sulla cosa e poi sollevò la testa, si tese sulla persona, fece un passo più in là, come per essere sola, perché gli fosse loquente che con la posa e l’accento che pigliava, quasi si rivolgesse all’aria tenebrosa, gli stava per fare un vaticinio:

«Se la guerra lo rilasciò non solo vivo, ma lo rilasciò pure così furbo, come vorrebbe dimostrarsi a parole, allora guai a chi ci capita. Ma se la guerra lo rilasciò così innocente, bianco e senza macula, come si rivela di fatto, allora guai in primis a lui, e guai agli altri poi per causa sua…».

Qui finì il vaticinio vero e proprio. Ma subito, tutto di seguito, aggiunse, però stavolta rivolgendosi direttamente a lui col viso spiattellato all’insù, che ora pareva colorato seppia dal sangue in trasparenza, e ora nero, come di grumi oleosi e lucenti di nerofumo:

«Ma voi, voi, che pesce siete? siete innocente? Furbo, sì per forza: restaste in vita, basta questo. Però, sapete che ancora, con tutto il merito e la valentia che vi riconobbi, ne dubito? Se penso che ve la scapolaste, certo, dico, fu furbo lui, paragonato a quelli che c’incapparono. Certo, dico, lui se lo riparò il culo dall’improsatura. Però, vedete, può darsi che qualche ammaestramento mi venne da voi. Che diceste voi? Che io, da uno solo, faccio stima di tutti: e forse è vero, da quello forse non vi posso stimare a voi. Voi, penso io, per quanto snello di vita e occhiazzurro, ammettendo che siete occhiazzurro, voi, forse, oltre a questo, non avete altro in comune con quella tale razza di uomini marini, che tornano da una guerra o dall’altra, e navigando navigando, i marosi li sbattono come miserevoli relitti alla soglia di una femmina ignara, e questa li raccoglie e nutre, li tiene tutti flaccommodi e quelli ci stanno giusto il tempo di addobbarsi la pancia e rifarsi la cera di faccia e poi se la filano, rubandole persino la lana dei materassi. Ma del resto, sono affari vostri e qui si fa tardi…». Girò il capo all’indietro, come se spiasse nel buio sopra il mare più con udito che con vista, e aggiunse: «E l’alba non ci giova a nessuno dei due».

«Comunque, quanto al mio disobbligo…» fece lui.

«Va bene, va bene. Il disobbligo…» lo interruppe, arruffatissima. «Avanti, scendete dalla barca e spicciamoci.» E mentre lui saltava giù: «Il disobbligo, il disobbligo…» ripeté sprezzante, come si sentisse urtata dalla parola.

Il disobbligo, lui, se lo levò di lì a poco sotto le palme: dove, come e quando volle lei, cioè a dire.

L’aveva vista scomparire nel buio, come se, per un bisogno, si volesse abbassare dietro le palme. Aspettò e poi di là gli giunse una esclamazione soffocata: «Focu meu, focu meu».

Andò da quella parte, sotto le palme che s’ingigantivano nel buio: là, rinculando quatta quatta, la femminota venne ad addossarsi a lui:

«Focu meu, focu meu» si lamentò ancora.

Subito, gli attorcigliò i piedi coi suoi, gli pigliò le braccia, se le girò attorno alla vita, si chinò in avanti e se lo tirò dietro, piegato sulla groppa come se, arretrando davanti a un pericolo, cercasse rifugio e riparo sotto di lui. E con ciò, credeva di avere trovato, come sempre, il verso suo:

«Focu meu, focu meu» con la schiena s’avversava dentro di lui e andava spremendosi di meraviglia.

Levateci sta farsa, le voleva dire. Che lo fate a fare questo teatrino? Chissà, s’illudeva forse di salvare la faccia: d’altra parte, non immaginava che disturbo gli portava a lui con quella posizione barbara, le trecce e l’odore d’olio d’oliva. Rivelava una certa, strana spraticità e grezzosità di modi con l’uomo, eppoi, si dimostrava, per giunta, più del suo solito, dispotica. Aveva l’agire di una di primo pelo e contempo, di una che il pelo ormai l’aveva perso: l’agire, insomma, della signorina che ancora non sa e della vecchia che non ricorda più e sbaglia a mettere le mani e stroppia, alle volte. Eppure, lei non sembrava né l’una né l’altra, né signorina né vecchia. E lui sapeva il suo disobbligo. Dunque, che bisogno c’era di teatrino e di barbarità di modi? Che doveva fare? Si mise a farle il compare:

«Che fu che v’impaurì?» le chiese.

«Focu meu, focu meu» gridò questa volta e rivoltandosi, se lo tirò sopra a giacere. Sentì sotto le mani la radice sfilacciata della palma alla quale la femminota si era appoggiata, allungata verso il mare. Egli stava, mezzo sulla sabbia e mezzo su di lei. Lo agguantava ai muscoli, e cernendosi con la coffa di culo, scavava nella sabbia per aggiustarsi sotto di lui: «Pirdeu, pirdeu» faceva, non riuscendoci. Ma poi, infilatogli un braccio sotto e afferratolo per i fianchi, se lo prese addosso quasi di peso, mettendoselo in grembo, come un vava in fasce. Stette a ondeggiarle un poco sopra, senza riuscire a trovare stabilità. Dove lo toccava, il corpo di lei gli pareva stranamente molle, sfuggente e come imprendibile. Aveva l’impressione, nel buio, che dove toccava, toccava sempre petto, mammelle, le sue grosse mammelle, sciacquanti come otricelli lenti, che ora, stando distesa, le si erano appiattite e si espandevano flosce flosce intorno, soprasotto, come le arrivassero sino alle spalle e al ventre. Gli pareva di stare sul corpo di una grande medusa, su quella gelatina che, sinché è intatta, è non solo temibile e intoccabile, ma persino bella a vedersi: al primo urto però, la sua forma di fiore si sfa in un ammasso schifoso e il sole subito la distrugge, scompare e sembra che non sia mai esistita, né morta, né viva.

«Focu, focu» gridò, sentendogli i baffi, come giocassero ad acqua, acqua, fuoco, fuoco, e i suoi baffi fossero la cosa nascosta che lei doveva trovare. «Focu meu, focu meu, che baffi… E se tanto mi dà tanto, oh Baffettuzzi, che scardellino mi diventi non solo col tuo pelodiverme sopra il labbro…»

Inutile dirle che i baffi gli erano venuti di necessità, con la barba di giorni e giorni, erano cioè provvisori, perché lui non li stilava.

«Focu meu» si compiacque ancora di dire, «che capigliatura bella ricciuta, che capello, che barba, che pelo, focu meu.»

Focu, focu: potesse bruciare viva in quel fuoco di delizie. Il fuoco che invocava, pareva attizzarsi nella sua bocca e infiammarle l’alito, che gli respirava in faccia, viavia che l’andava maniando, scandagliandolo palmo a palmo, pelo pelo.

Per darle quell’agio, stava sbilanciato, con una gamba sulla sabbia e l’altra sopra di lei, per aria, sicché si teneva scomodo come un cavaliere che ha montato a metà una cavalcatura. Ma anche scomodo, senza nemmeno rendersene conto cominciava a mettersi a verso con lei, a pigliarci gusto, cioè a dire: gusto all’odore d’olio d’oliva di cui erano zuppe le sue trecce, zuppe come se le trecce le servissero per passare in Sicilia l’olio di contrabbando, strizzandole benbene, una volta nell’isola, e gusto all’odore come di naftalina, che sentiva sul suo corpetto di velluto. Era un gusto, erano odori che gli pareva di riconoscere, come li avesse avuti familiari, una volta: sopra sua madre o per casa, in qualche cassetto di biancheria, o nelle cose che stanno conservate, e per tanto tempo non si vedono e si scordano persino, e poi riappaiono e si ritrovano identiche a prima, con quel sentore di passato messo sotto spirito, nella naftalina, che si sprigiona all’aria come un profumo. C’era qualcosa di simile in quel gusto, in quegli odori: come un profumo amarognolo, che lo persuadeva e lusingava, e come una lontana vaghezza di mani e di parole, che gli facevano da ninnananna e gli magnificavano le bellezze, ancora tenere e nude, di vava.

Ma infine, lei giunse a un punto in cui perdette la testa. Ebbe un sussulto, sollevò il capo e si piegò in due in avanti con uno scatto:

«Focu, che focu» spasimò, morendosene dietro alla voce, «m’avvampa la mano».

Aveva come afferrato al volo l’affarecinese, così sgraziatamente che lui fu lì lì per ronzarla lontano. Lo teneva stretto nella mano, come non ci credesse ancora, come lo pigliasse per un fantasma che le passava davanti agli occhi, in quella tale stanza piena di fuliggini.

«Focu, che voglia citrigna» spasimò ancora.

E subito mandò un sospiro lungo, lamentoso, rabbrividito, come esalasse l’anima, prima di calarsene, sprofondare dentro la nicchia di sabbia che s’era scavata sotto le spalle, e lì farsi consumare dal fuoco che lei stessa sbraciò e attizzò più volte, sinché non si ridusse in cenere.

Fece tutto lei, ed egli si trovò a volere e a fare, tutto quello che lei voleva e faceva. Quasi dubitasse di lui, gli aveva messo un braccio intorno al collo e se lo teneva stretto. E così stando gli parlò, sinché poté, in un confuso resospirare all’orecchio, molto a supplica ma un po’ anche a minaccia. Però, la campanella era in tasca a lui e qualche volta sentiva gli urti, lungo la sua coscia e risonava, ai colpi di coda della femminota, soffocata ma vicina. Questa volta, cara Ciccinella, le diceva in mente sua, te lo sonano a te il dindin che inventasti tu, te lo sòno io, col mio battaglio sul tuo argento, bronzo o ghisa, quello che sia, e tu mi stai sotto all’imposizione, precisa identica a una fera, e nemmeno tu hai più quella smorfia di granvissuta, e pure tu ti cerni, tale e quale, bell’e alloppiata, e io ti dico: travaglia, travagliatora. Ora la fai tu la corvè, e falla bene, dato che la fai a me: fammela come se tu la facessi a Baffettuzzi, perché anche a me è tanto che non mi fanno questa corvé…

«Cavalcatemi, cavaliere» gli resospirava intanto all’orecchio. «Fate, fatemi vedere se veramente fu merito, fu valentia, restarvene salvo e sano. Non lo pigliate per capriccio, non mi fate offesa, non mi ridete sopra. Mi scordai di quant’è che non assaggio uomo. Fate conto che sotto le fuliggini ritornai verginella. E voi usatemi delicatezza, usatemi forza di persuasione, come si usa a una verginella. Ma cavalcatemi, cavaliere, cavalcatemi. Cavalcatela senza risparmio la cavalcatura, speronatela, cavaliere. E fate, fatemi, fatemi sangue quanto ne volete, feritemi, feritemi, fatemi fare ahi, fatemi sentire ancora viva, in mezzo a questo mare di morti. Abbiate bontà, giovinone bello: pietà…»

Pietà? Ma prima, in mare, non diceva che la inorridiva? Non le doleva, quella parola, non le strappava tanti ahi, ahi? Doveva avere pietà di lei? Allora, lo voleva lento di schiena? Non diceva questo a quella sua Ciccinella: che la pietà, alle volte, riduce l’uomo così lento di schiena, che la femmina non ne può fare grand’uso? Però, questa cosiddetta pietà, pensava, dev’essere veramente un’arcalamecca, se gli fa sentire il bisogno d’essere ingravidati persino a quelli che ne conoscono i rischi e se ne stanno sull’avviso: cioè non solo ingravida contro forza, ma certe volte fa addirittura che la preghino. Solo che, nel suo caso, lui non capiva perché gli domandava pietà, se spasimava per essere ferita, per avere fatto sangue…

Poi, la femminota se n’era stata zitta, tutta intenta a ricordarsi come, da dove, nasceva il piacere di uomini come Baffettuzzi, come questo, dalla vita sottile e flessibile di bambù: a ricordarsi se era ancora brava a filare quel piacere come intorno a un fuso, col cuore sospeso.

Poi, dov’era stato il fuoco, si rovesciò il mare. Per quei minuti, era stato come non avesse sentito più il mare, quasi che il respiro della femminota che saliva e scendeva dal suo orecchio, come la bava di un vento terribile, penoso, imprigionato dentro di lei, fosse più forte del rumore delle onde; ed era stato come si rendesse conto dopo, di questo, quando si staccava dalla femminota e gli pareva che il mare gli risorgesse in quel momento all’orecchio e ne era come soprassaltato: lo sciacquìo delle onde alle sue spalle gli sembrava un rombo di cavalloni, di ondate gigantesche che rotolavano dietro a lui e si alzavano all’altezza delle palme per sommergerlo. Il mare invece, nemmeno a dirlo, era come lo aveva lasciato qualche minuto prima, che veniva e svampava basso basso alla sponda, e poi si ritirava, facendo quel risucchio, quello sgretolio di rena, che di notte è così accorante a sentire. Per suggestione, forse, si ricordò di un gioco che facevano, muccusi, con Edoardo lì davanti alle palme, perché il gioco era basato sulla renavergine e lì ce n’era una lunga falda, che era quello che voleva il gioco. Si mettevano a una certa distanza sul bagnato, si gridavano: pronti? Via, si chinavano allora sulla renavergine, e come su una lavagna, scrivevano una parola col dito, poi correvano, scambiandosi di posto, per leggere, l’uno quella dell’altro, prima che la bava di mare la cancellasse. Ma nessuno dei due arrivò mai a leggere la parola scritta dall’altro, il mare arrivava sempre prima.

Lei era come infossata nella rena, fina come polvere e soffiava sempre più debolmente fra i denti, come avesse finito allora allora, la miseranda, di assoggettarsi chissà a quali maltratti. Che disobbligo mi levai, gli veniva di domandarsi, sentendola respirare a quel modo tormentoso, se la cosa finì con lei a vittima e col sottoscritto a carnefice? Le detti o non le detti piacere? Incrignandola, mi sarei giocata la testa che si divertiva, ora però, pare quasi che fece un sacrificio. Ma del resto, era quello il disobbligo che lei aveva mostrato di apprezzare di più: senza dire che lui non aveva altro modo di disobbligarsi, lì, su due piedi.

Gli mise le mani contro il petto e senza una parola, col capo girato da un’altra parte, lo ronzò via da sé, come una cosa che l’impicciava: come già fosse lontana, a sbrigare altre faccende, sue personali, col pensiero e coi sensi e con tutto. Vuoi vedere, si disse, vuoi vedere? che lo fece per un puntiglio al suo Baffettuzzi e già se ne pentì e mi odia a me? Come per sboriarla dai pensieri, pigliando un tono sciampagnino, le disse:

«Ma lo sapete che pure io nemmeno mi ricordavo di quant’era che non assaggiavo più femmina? E dire che n’ebbi, e di belle, occasioni in viaggio…».

«Uffa» fece lei. «Ma che parlate a fare? Lo so che la riservaste a me sta primizia, lo so, ma non ci stonate…»

«Oh, per la madò, siete bella e cara, ma quando avete l’ovo storto, quando uscite al naturale… Ma, vi pare forse che mi voglio vantare, premiare? Vi detti forse l’impressione di essere un conquistatore, un femminaro?»

«Si dà da fare, però» fece a mormorio, parlando di lui come d’un altro, per conto suo.

Questo, a lui, sembrò così comico, che gli venne da ridere sino alle lagrime:

«Ve lo dissi, no? che persino m’ero scordato di com’era fatta la femmina…» riprese poi a dire. «Ma, a proposito: vi viene a conoscere una certa Cata, una paesana vostra che è veramente le settebellezze, senza disprezzare a voi.»

«Non conosco nessuna fata, io.»

«Quasi quasi, la chiamaste col suo vero nome. Precisa una fata, pare. Peccato che è un poco strambata di mente. E fu per questo, se vi devo dire, che non mi potetti persuadere ad andarci insieme. Mi faceva genio, assai me ne faceva, non per disprezzare voi, ma nemmeno sparato io le mettevo un dito sopra, a quella. Con voi invece, e il bello è che non so nemmeno che faccia avete, ci venni con piacere grande, forse non ve n’accorgeste…»

«Uffa, pirdeu» proruppe ribellandosi. «Uffa, uffa. Lo so, lo so che la riservaste a me sta primizia, ma quante volte ve lo devo dire? O ve lo devo mettere per iscritto? O volete che vi dico grazie? E grazie, grazie…»

Poteva sembrare persino sincera col suo grazie, non faceva dello spirito. Solo che non voleva tornare sulla cosa: sacrificio sull’altare o solo alzata di gamba, il purparlé che aveva avuto con lui, per lei era cosa conclusa, passata, scordata. Col ricordo di Baffettuzzi, con rimorso o pentimento, con spavalderia o immalinconimento, o con altro, se la sbrigava da sola, da sola o con quell’altralei, questo ormai si sapeva.

Le era già sceso di cavallo quando, come ricordandosene all’improvviso, lo aveva trattenuto per la gamba e infilandogli, zitta zitta, una mano in tasca, si era ripigliata la campanella. Poi, si mise su di un ginocchio e si sbatté le gonne. E mentre s’accomodava, come cosa senza importanza, che si può fare mentre se ne fa un’altra, agitava la campanella, allungando il braccio verso il mare. Bastarono pochi dindin e sul mare, a quel segnale, la notte si spremette di ngangà, ngangà. Richiamate all’ordine, come non avessero mai perso il contatto, le fere cominciarono a rispondere ai suoi dindin, dindin, fini e come smorzati sotto la mano, facendole ngangà, ngangà come fanno i lattanti, ancora cogli occhi chiusi, quando sentono il petto della madre. Alla riva, però, s’ammutolirono, ammassandosi quiete quiete: si udivano solo respirare e questo era come un ronfare, un soffiare di vapori dalle narici e sembrava che a quella sponda di mare, la calmerìa di scirocco si fosse poco poco mossa. Si poteva sentire lo scorrere della rema che, bella, unita e frusciante, veniva a infrangersi contro quell’ammassamento, ingolfandosi e spumeggiando a lungo fra le schiene e le pinne delle fere, come un fiume in un ingorgo fra i massi.

Poi, per avere le mani libere alla barca, la campanella se la legò a una cima di treccia: a ogni movimento dell’anca e del busto, la campanella tintinniva dietro a lei con dei din, din senza suono, come per segnalare, allo stesso modo degli appestati che la portano al collo, che lei era lì, dove la sua persona faceva din, din, e non s’ardissero di toccarla, le fere, naturalmente, perché erano le fere che dovevano capire l’antifona.

Se ne stava andando. La vide stringersi tutta a prora: ora, forse, non ce la faceva più a spingerla con una sola mano, e nemmeno con tutte e due, sicché doveva appoggiarvisi contro e spingere con tutta la persona. Ma non si muoveva, le andò vicino, lei girò il capo e lui ebbe in quell’attimo la visione d’una faccia d’un colore scorticato, bianco e rosé crudo, come avesse avuto la faccia bruciata e quella era la pelle nuova che le andava ricrescendo; gli pareva pure, in quel lampo, che stringesse le labbra tra i denti e corrugasse la fronte, come pensasse, soffrisse; ma figurarsi se poteva vedere tutte queste sfumature in quel buio fitto, doveva essere stato uno scintillìo degli occhi a dargli quell’illusione.

«Ripassate all’altra banda?» le chiese.

«Ripasso all’altra banda, sì.»

«Ma ora, subito, ad andare e venire?»

«Ora subito, sì, ad andare e venire.»

«Ma così? A mani vuote?» le chiese ancora lui.

«A mani vuote?» ripeté lei come non capisse. «Ah, pirdeu, pirdeu, non si capacita, no» imprecò contro di lui ma come se lui non ci fosse. E poi, rivolgendosi distrattamente a lui, spavalda e contempo avvilita, smaniosa e contempo biliata: «State tranquillo che me la buscai la nottata, anche se trasbordai per un capriccio. O pensate che sta disgraziata di Ciccina Circé non si poteva permettere questo lusso?». Stette un po’ e poi murmuriò, si parlò in bocca: «Non si vive di solo pane né si vive di solo ricordo. Perciò non ti fare patemi, Ciccina Circé, non t’ammalinconire. A te ti piace la cosa fresca, la cosa calda calda… Non ti piace a te la cosa sottosale…».

Cominciò a girare attorno alla barca, battendo sul legno col pugno come per sprovarla, qua e là, e la campanella che tintinniva dietro di lei sembrava assicurarla ogni volta della compattezza della barca. In quello, ripigliò a sproloquiarsi come proseguisse un discorso che aveva per le mani, perenne, con quella tale Ciccina Circé che aveva sempre lì pronta e disposta, separata da lei e tuttuna con lei, come il suo orecchio dalla sua bocca:

«E perché? Forse non glielo dissi a quel bello sciscì, non glielo dissi spartana spartana, una di queste ultime notti che mi venne a visitare? Al solito, lo sai, no? mi si presenta muto muto, vestito come un cavalluzzo di parata, la giacchetta stretta e un garofano rosso all’occhiello. Mi viene, al solito suo, a guardare in mezzo all’anche, spiando se in questo frattempo lo tradii, oppure no. Visto che no, visto che le fuliggini sono là, intatte, gli occhi allora gli ridono: te lo ricordi, no? come gli ridono di vanteria, poi si leva dall’occhiello il garofano rossofiamma e me lo mette, il disgraziato, a profumare il posto che sai. Ti rendi conto, Ciccina? Mi mette il suo sigillo, ogni volta così: mi spia in quel posto, e vedendo sempre tremolare sane sane le fuliggini, ride di vanteria e m’ingarofana. Eh, no, gli dissi, qualche notte fa. Eh, no, bazzarioto bello. Mi vorresti, forse, fare una ghirlanda con tutti i garofani che mi porti? Eh, no, gli dissi, la ghirlanda a te ti dona, morto Baffettuzzi. Aspèttati di trovarmele rotte e sconquassate, una notte o l’altra, le fuliggini che tanto ti lusingano, Baffettuzzi pomatoso, Baffettuzzi vantoso, da vivo e da morto; rotte e sconquassate da uno che torna dalla guerra, dal primo che passa e trovo di garbo mio, da un marinaio, se lo vuoi sapere, da qualcuno che a criterio mio, anche se lontanamente, ti somiglia. Con uno così t’incornicio, così per uno sghiribizzo mio. Napule è china ’e femmine, eh? E d’uomini, no, non è piena? Eh, ti vai persuadendo ora che il morto tace e il vivo si dà pace? O t’illudevi che m’intappavo là, m’intappavo sopra la fessa in mezzo all’anche pugni su pugni di sale e che me la mettevo sottosale, eh? Andavi pensando per caso che le fuliggini me le lasciavo crescere come l’edera sino davanti agli occhi? E che obbligo avevo? Ti dovevo forse portare fedeltà per omnia secula seculorum? A te? A te, ladricello della mia vita? Va’, va’, vattene a fare lo scheletro… Finisti di spadroneggiare sopra a Ciccina Circé, finì il tempo bello, Baffettuzzi. Sentisti, Ciccina, come gli parlai? Spartanamente, eh? E ci credi? Non passò un giorno, e quello che gli dissi, lo misi in pratica, fui di parola».

Parlando, aveva continuato a battere sulla barca con le nocche delle dita, girandole intorno, da prora a poppa, come se quella fosse la tomba di Baffettuzzi e con quel battere lei ne tenesse sveglia l’attenzione, perché l’ascoltasse, sino all’ultimo. Quando finì di battere, si rivolse a lui, all’altro lato della barca:

«Sapete solo di che mi dispiace? Di non avervi visto la faccia con tutto questo scuro, di questo mi dispiace. Non l’avete per caso un cerino?».

«Eh, no. Né sigarette né cerini.»

«Ma no, lasciate stare. Che guardate con questo scuro?» s’affrettò a dirgli. «Peccato.»

«Non mancherà sempre la luna» le disse. «Se mi dite che tornate, a questo stesso posto, col primo lustro di luna…»

«Eh» fece lei, finta incredula. «Col lustro di luna, mi vi figuro, tutto smorfioso: che vuole sta vecchia? mi direste voi, senza nessunissima pietà.»

«Che ne sapete? Forse m’immagino già come siete e mi state bene come siete.»

«Lo stesso parlare di tutti» fece. «Tutti così. Tornano di guerra e si gettano a occhi chiusi sulla prima che capitano. Una deità gli sembra, fosse pure una vecchia tafanaria. Poi, con la prima sazietà, diventano esigenti. Peuh, dicono, con chi mi misi. Posso pretendere di meglio, io, di questa zoccolara. Così ora, così nella Grande Guerra, e così nelle guerre prima…»

«Ma voi, che ne sapete della Grande Guerra? Dite vecchia, vecchia, ma io vi faccio ancora lattante nella Grande Guerra…»

Scoppiò a ridere, bell’e spontanea, traboccante, proprio come si ride quando il ridere piglia alla sprovvista: nel buio gli pareva, anche se non era sicuro, che si vezzeggiasse sul busto, beandosi tutta in sussulti di riso che la campanella, sobbalzando sul suo culo, trasmetteva fuori di lei, intorno, per aria, in mare. Il dindin sembrava venire da lei stessa, tintinnito dalle sue campanelle di gola, di petto, di cuore, con un timbro tenero, umano, fra ebbro e melanconico, ed era come se col dindin, col complimento del giovanotto, le risorgesse dentro un’emozione, una lusinga, una qualche eco, forse, del primo improvviso dindin amoroso.

Finendo di ridere, si dimenò un poco di più, curvandosi in avanti e facendo sballottolare le trecce lungo i fianchi: la campanella gettò una sfuriata di dindin e le fere, là davanti, nel primo mare, immediatamente se ne risentirono. La campanella subito si zittì, perché lei aveva tirato la treccia e l’aveva soffocata fra le mani: presto, con rabbia. S’appoggiò, poi, coi gomiti ai bordi della barca, e con voce neghittosa, sparlò un poco, di sé riguardo a lui, spassionatamente, come una che ’sendo ormai smagata della vita, non può, non deve più farsi certe illusioni:

«Ah, Ciccina Circé, ah tapina e tappinara… Bruscata di pelo, ingannata, seviziata, tu capacissima, come no? di t’illudere ancora. Torna dalla guerra, il giovine, e questo lo fa generoso con la prima che gli levò il selvaggiume di femmina allo scuro. La prima volta, con la voglia intartarata, ti pigliò per la Venere. Ma provaci ancora, mettiti faccia all’aria sulla rena, col lustro di luna mettiti e sentirai che ti dice: zoccola, ti pare che torno sempre dalla guerra, incinto con la voglia grossa, in punta in punta?».

Poi, tutto avvenne così all’improvviso e così rapidamente, che egli non si rese ben conto di come andarono le cose.

Sentì la campanella sbattere con fracasso contro la barca come se lei ve l’avesse lanciata contro: non aveva sentito il rumore dei passi che venivano verso le palme e capì solo che lei si rivoltava di furia su se stessa. In quel momento, però, dal buio dintorno, all’incirca dalla direzione della Lanterna Vecchia, gli giunse all’orecchio la voce di Marosa e poi, in risposta, quella della madre di lei, e se ne meravigliò tanto, quanto se ne sarebbe potuto meravigliare, se invece di sentirle là, dietro le case di Cariddi, quelle voci, le avesse sentite lontanissimo di là; e difatti, fu così, illusoriamente, che gli parve di sentirle, come fosse lontanissimo di là. Francamente parlando, gli era completamente passato di mente che era tornato e si trovava ormai a Cariddi, come fosse cosa da potersene scordare: arrivavano Marosa e donna Rosalia, che invece di essere nel meglio sonno, se n’andavano girando scuroscuro, quasi venissero apposta per quello, e lo riportavano alla realtà… Poteva sapere quella Ciccina Circé come lo aveva straniato di mente?

«Ma’, ma’, fermatevi…» implorava Marosa, contrariata e come sul punto di piangere dalla rabbia. «Dove vi ficcate in questo scuro? Vi schiatta, il cuore, vi schiatta…»

«Non mi schiatta, non mi schiatta…» le rispose sua madre, d’assai vicino alle palme. «Aspettami, che torno. Appena mi sincero se sentii o non sentii parlare, qua davanti alle palme.»

Marosa seguiva sua madre alla lontana, come non s’ardisse di avventurarsi con lei sotto le palme, dove il buio era più fitto.

«Chi c’è là?» fece in un soffio donna Rosalia, quando arrivò all’incirca sotto la prima palma. «Chi c’è là? Spirito o cristiano in carne e ossa?»

Era spaventatissima e la voce le tremolava come una foglia, ora le restava in gola come un grido abortito, ora le usciva come un soffio. Però, si dava coraggio, s’ardiva, invece di filarsela, veniva a farsi una chiacchierata coi fantasmi.

Eccone un’altra, pensò a questo punto: un’altra col cuore come un filo di capello. Con questa vi somigliate di cuore, voleva dire alla femminota. Non so di voi, se l’avete o no un filo di capello, perché prima, il cuore vi manca, morite, al solo pensiero di sentirvi battere contro la barca da quella gente pallida che vaga maremare, mentre poi vi gettate a remare che mi sembrate un pellesquadra con un paio di polsi grossi così e un cuore altro che di roccia, d’acciaio; e poi, come non so, scarrozzate da sola la barca all’asciutto, e poi vi fate la lotta con me sotto la palma, un tale squasso di lotta, che mi veniva di pensare: all’anima dell’ammalata di cuore… Per questo vi dico che non so di voi, vi dico che dopo quanto vi vedetti fare coi remi, non ce la metterei la mano sul fuoco che il cuore, voi, l’avete tanto delicato come dite. Di Rosalia Orioles invece, di questa femmina che sentite, lo so, lo so che il cuore ce l’ha un filo che si può spezzare a ogni momento. Anche se è bombolotta e non pare nemmeno a vederla, ha il cuore piccolo, stretto: un cuore di passero, glielo disse pure il medico a don Luigi quando la portò a visitare, dopo che si sgravò di Marosa. E infatti, donna Rosalia non si può minimamente strapazzare ed è Marosa, sino da quando aveva sei, sette anni, che fa i servizi e donna Rosalia la guarda come fosse lei la figlia, guarda Marosa, la guarda mansa mansa e forse s’affatica persino a guardarla, con tutto il vaeviene che fa quella Marosa, una spola continua continua, un vero giramento di testa, identica alla navitta della Singer. E sentitela ora, invece, sentitela pure lei come rema, sentitela come viene ad apostrofare gli spiriti in questo scuroscuro, come s’avventura, da parere quasi che il cuore di passero le diventò d’aquila:

«Spirito? Sei spirito, vero?» diceva Rosalia Orioles. «Ti conosco? Vivesti qua, a Cariddi, dentro al tuo corpo mortale? Fammiti, fammiti riconoscere, se puoi, fammi un segno per ti riconoscere.»

«Ma’, ma’» la chiamò da più vicino Marosa, ma lei sembrava troppo presa per darle retta.

«Spirito, sconti forse qualche condanna nel tuo nuovo regno? Sei anima di purgatorio, eh? Vaghi, forse, in cerca di preghiere per abbreviarti la pena? Per questo t’aggiri qua, dove forse visse il tuo corpo: per domandare preghiere a ristoro della tua anima affannata? Parla, spirito, parla. Sei per caso lo spirito di qualcuno dei nostri giovanotti spersi in guerra? Dillo, manifesta il tuo essere. Io che ti parlo, sono Rosalia Orioles, moglie di Luigi Orioles: ti ricordi di Rosalia Orioles? Se te la ricordi, lo sai, ti puoi fidare a occhi chiusi di Rosalia Orioles. Sei ’Ndrja Cambrìa, per caso? Sei Duardo Cacciola? O Salvatorello Schirò? O Federico Scoma? Eh, spirito, chi sei?» Aspettò un poco, la risposta non venne, gettò un sospiro di delusione: «Non fa niente, non fa niente, figlio mio, se non puoi o non vuoi manifestare l’essere tuo. Per me, figlio, lo sai, tutti uguali siete, e se t’abbisogni di preghiere, conoscente o sconoscente, nemico o innimico, vedi? Rosalia Orioles s’inginocchia e te le dice all’istante. A ristoro della tua anima affannata, figlio, a guadagno della eterna pace…».

Forse, si stava piegando per davvero sui ginocchi, perché faceva ahi ahi ahi, come le dolorassero le giunture, ma arrivò Marosa e scuroscuro dovette andare a sbatterle contro:

«Ma’, ma’, ma v’impazziste forse?» le fece Marosa tra i denti. «Che fate in ginocchio? Con chi sparlate?»

«Ah, figlia, certe volte, veramente veramente, Marosa ti chiami e maroso ti riveli, un cavallone che non c’è potenza che viene leggero. Ecco, figurarsi ora se quello non se ne andò. Lui, già era diffidente di natura, una parola, un segno non glielo potetti strappare: e figurarsi ora con questo fracasso, chi lo sa dove si straviò…»

«Ma chi, ma’? Di chi parlate? Che fu che v’attirò qua?»

«Qua, qua, sotto le palme, c’era un’anima in pena…»

«Ma che anima, ma’, che anima? Qualche bazzarioto, qualche intrallazzista di questi che vanno bombardando per pesce maremare…»

«Ma se ti dico che di qua, dalle palme, veniva come un affanno, un arrancarranca di respiri. Qualche anima affannata sarà, mi dissi, pensando giustamente che ormai circolano più anime che gente viva, la notte…»

«E due di sti spiriti siamo noi qua, madre e figlia. Ma non vedete? Parlate di anima e mi dite che respirava, aveva l’affanno: può essere mai che l’anima respira? Ancora volete insistere?»

«Io, figlia, se devo giurare, quell’impressione ebbi: che si trattava di spirito. Ora, per il sì e per il no, mi pare che il dovere mio sarebbe di andarli a informare, informarli di st’impressione che ebbi, i padri dei giovanottelli nostri che chi morì sicuro come Duardino Cacciola e chi non si sa che fine fece, come Enzuccio Schepis e come Federico Scoma…»

«O come ’Ndrja Cambrìa, forza, ditelo, ma’…»

«Oh, Marosa, Marosa, io nemmeno ci pensavo a ’Ndrja… Però, dicevo, che male c’è se per uno scrupolo gli accendono il lume e lo tengono bassobasso nella casa di ognuno dei giovanotti? Una meschina madre che pensa? Pensa: e se fosse vero che c’è un’anima in pena che vagola qui dintorno? e non sia mai, fosse lo spirito di mio figlio che venne in cerca di pace e rifugio e non trova la casa di sua madre in questo scuroscuro, non s’orienta e gira, gira e i tormenti suoi non hanno mai fine? Pensa questo una madre e allora gli accende il lume, regola la fiamma tenuissima e poi l’avvicina alla finestrella, per farle all’anima da segnale: perché, vogliono dire, che la fiamma del lume l’attira, e l’anima si mette a svolazzare attorno al lume come fosse farfalletta o moschitta di scirocco…»

«Ma’, ma’, vi sfantasiate che uno vi piglierebbe per muccusazza, con tutti gli anni che avete… Ma ora ci vogliamo ritirare, ora? Eh, ma’, ci vogliamo ricettare per stanotte? La pigliaste la boccata d’aria, no? Ve lo rianimaste il cuore?»

«Sì, sì, figlia, ma aspetta un istante, aspetta. Là, là, verso l’ultima palma, alla sponda di mare, dimmi, Marosa, tu non lo vedi qualcosa di scuroso e lungo come fosse una barca, eh, non vedi niente tu?»

«Che vi dissi, che vi dissi?» fece Marosa, furente e spaventata. «L’anima degl’intrallazzisti sentiste, e fra un poco sentiamo pure le bombe. Ma che fate ora, che fate? Per dove pigliate?»

Donna Rosalia s’era partita per appurare che era quella cosa scurosa e lunga. Se appura la barca, pensò lui, appurerà contempo chi ci sta aqquattato dietro. La faccio la malafigura se donna Rosalia mi scopre quaddiètro e si scandalìa che le feci il fantasma muto, ma non sordo… E inoltre, c’era quel maroso di muccusa: poteva figurarsela se lo sventava con la femminota. Però, bella scocciatura che erano, madre e figlia.

La femminota che sino a quel momento pareva che si trattenesse persino il respiro, non appena donna Rosalia si mise ad arrancare verso la barca, cominciò come a ribollire, gettando aria dalle narici, inquietandosi tutta. Da sotto le palme venne un rumore, come se donna Rosalia fosse andata a sbattere coi piedi nelle grandi rame spezzate dal vento, che seccavano sulla rena. Dava calci, infatti, come per liberarsi, era lì a un passo da loro, sentivano il suo respiro affannoso: ma giustintempo, Marosa le arrivò alle spalle, la trattenne e trafficò con parole e con mani e con piedi, per trascinarla via di lì.

La femminota, però, si era come terrorizzata dall’avvicinarsi di donna Rosalia e fu come perdesse la testa; si ribellionò in tutta la persona e all’ammazzata, si mise a dare spallate alla barca, varando a precipizio. A ogni due, tre spinte, però, si fermava e girandosi sul fianco e allungando il collo: «Uuuh» faceva, raschiandosi in gola, col suo tenebroso ululio di sirena. «Uuuh, uuuh» continuò ancora senza pietà, anche quando dovette sentirle bene pure lei, madre e figlia, tutte in terrore, che dopo un frenetico trapestio fra le foglie secche, come non si orientassero più, cadendo, rialzandosi, erano infine scappate con un affanno tale che si sentivano ancora, quando già erano arrivate alla Lanterna Vecchia.

«Ma perché?» le chiese fra i denti, raggiungendola in due salti. «Perché, per la madò? Di che vi spagnate? Sono madre e figlia, due brave femminelle, le conosco io.»

Ma non mostrò nemmeno di sentirlo e lui allora provò come l’impulso di afferrarla per le trecce e fermarla, ma in quello stesso, stessissimo attimo scopriva che non era per domandarle ragione di quello che aveva fatto, che voleva afferrarla per le trecce, ma per trattenerla dal varare.

«Uuuh, uuuh» faceva e lo fece, sinché la barca non scivolò dalla sponda e lei la seguì in acqua, agganciata per una mano e le dette ancora una spinta per levarla dal secco e portarla a galleggiare, e sinché non si sollevò sulle gambe lunghissime e vi si sedette sopra: la campanella pigliò a sbatterle con le trecce in fondo, tintinnendo allarmata.

«Ma statevi, statevi» le disse allora, rincorrendola con le parole. Franò in acqua con la punta delle scarpe, il braccio allungato alla barca, ma senza più raggiungerla: «Nemmeno fosse la finanza, per la madò. Vi dico che sono due femminelle di casa, nient’altro che due femminelle. Vi faranno buona faccia, se vi vedono, parola d’onore, le conosco io…».

«Peuh» fece con disprezzo. «Femminelle? Culiseduti. Le lasciate alla sedia e là le ritrovate, succedesse pure il finimondo, tutte sporche di cacatine di mosche. Peuh, razza fortunata, culi all’ingrasso. A quelle, il maschio di casa, se parte, immancabilmente gli ritorna. Alla caviglia gli legano il loro unico, miserabile pensiero come fosse una specie di corda d’acciaio. Capaci solo di pensare a lui, sempre a lui. E gli dànno tutta la corda che vuole e lui può credersi persino libero, ma se fa per correre e scappare o se fa per restare, dove gli piacerebbe per sempre restare, allora sente, eccome lo sente, lo strappo della corda alla caviglia. Schiave, càntari sempre pieni: eppure, si permettono il lusso di regine, il lusso di tenere alla catena, per la vita, tanti splendidi prigionieri. Peuh e peuh, culi di focolare. Non fanno altro che aspettare il giorno o la notte che quello gli batterà alla porta…»

Era rimasta seduta a prora, le lunghe gambe di fuori e i piedi dentro l’acqua, come se la barca fosse stracolma di passeggeri e lei non avesse trovato posto dentro. Anche le trecce dovevano ricaderle fuoribordo, penzolanti, perché la campanella urtava contro il legno, un dindin ora, un altro dopo, mantenendo, apposta o per caso, le fere a bagnomaria.

Per alcuni momenti poté ancora seguire la barca che dondolandosi rivariva, si muoveva lentamente lentamente nella oscurità come un grosso tizzone d’albero. Lei non aveva ancora messo mano ai remi e questo voleva dire che non ripassava dall’altra banda, ma continuava a scendere. Per una cinquantina di metri, passo passo lungo la striscia di sabbiadura che inizia oltre le palme, riuscì a non farsela scapolare dagli occhi e stare sempre alla sua altezza. A quel punto, però, la barca pigliò forse il verso della rema calante, e andò pigliando contempo velocità: in un attimo allora, gli sparì dagli occhi, confusa nell’immenso nerame.

«Aspettate» le gridò senza potersi trattenere. «Aspettate, Ciccina Circé. Non ve ne andate così, non ve n’andate a gettasangue.»

«Ricettatevi, onesto giovine, ricettatevi» gli rispose e la sua voce, smaccosa e malcondiscendente, a causa forse della sterminata oscurità, sembrava alzarsi di lì, dalla riva, e provenire contempo dall’altomare.

E poi disse ancora, con quello sfottò tutto tipico di Ciccina Circé:

«L’alzaste la caviglia? Sentiste la corda che vi lega? Sentiste come s’intesò?».

Ancora era lì che parlava e lui sentiva, come con rincrescimento, che la faccia di lei s’affumicava già, precipitosamente, nel suo ricordo. Nel buio, però, risorse chiaro, argentino, il tintinnio della campanella, ed era come se la barca già navigasse a rema e la campanella, da prora, già facesse dindin al mareggiare delle fere.

«Ciccina Circé. Oh Ciccina Circé» la chiamò ancora e se ne sorprese, come se la voce gli fosse sfuggita dal petto, e non la riconoscesse nemmeno, con tutto quell’accoramento che c’era dentro.

E lei gli rispose, e anche di questo si sorprese; e si sorprese di come gli rispose e di quello che gli rispose. Gli rispose come un’ombra, un’ombra invocata, col solito smacco ma in più, con neghittosità, con noia, gli rispose una stranezza di parola indecifrabile, oscura:

«Kalimera, kalimera…».

E che significava? Che parola era? Parola, forse, di qualche baccaglio, capacissima di conoscerne più d’uno, di baccagli, lei. Così, dopo tanto di quello sproloquio, che gli aveva fatto venire la bava a sentirla, l’ultima parola che diceva, era una parola enimmatica per lui. Lo lasciava come lo aveva pigliato, in fondo: stesso stile, sia a comparirgli che a scomparirgli. Si sentiva amaro in bocca, per quella parola, non per la parola in sé e per sé, che forse non significava nulla d’importante: si sentiva amaro, perché gli pareva che quella parola che lui non avrebbe mai potuto capire, lei l’avesse detta unicamente per schernirlo un poco, per deprezzarlo, se non per disprezzarlo.

L’oscurità risonò ancora di un tintinnio lontano, finofino, come un precipitoso sfarfallio di dindin, dindin spersi e soffocati nel mare fitto di tenebre: pensò alla campanella che le sballottolava sulle natiche, annodata alle trecce, e immaginò che Ciccina Circé si fosse mossa per mettersi ai remi. Ma non la sentì se con essi smazziava la rema, facendo perno per girare la barca e risalire controcorrente. Forse continuava a scendere per Jonio, forse si dirigeva fuori dello scill’e cariddi, in mare aperto, verso Malta: forse qualcuno, qualcosa, la richiamava lassòtto, dietro la Calabria. Si ricordò della vela e si chiese se l’aveva già alzata. Probabilmente voleva guadagnare il tempo perso per lui e con lui. Non aveva varato apposta per lui, come diceva lei e nessuno poteva smentirla, ma che avesse fatto per lui quella deviazione, per l’utile di lui e il dilettevole suo, su questo ora non aveva più dubbi. Non riusciva, però, né a premiarsene né a scordarsene. Si sentiva come lasciato a mezzo, come se la sua navigazione si fosse interrotta innaturalmente e si trovasse sbarcato alla prima isola che avevano incontrato: e là, non riusciva a trattenere a terra col corpo il suo pensiero.

E poi, dal largo, all’incirca dalla mezzerìa, come per effetto di un’eco contempo montante e calante portata dai medesmi bastardelli di rema attraverso la linea del duemari, all’orecchio gli arrivarono ancora dei dindin isolati, appena appena udibili, stillanti nella grande oscurità come scintille davanti agli occhi stralucenti. Sotto quelli poi, come risucchiato in una conchiglia e messo a musica tenebrosa all’orecchio, sentì nuovamente il frusciare rigonfio delle fere che s’inarcavano e si affusolavano, s’infilavano e si sfilavano d’onda in onda col loro nuotare di seta, il loro mareggiare di sonnambule in crociera con la barca nera e pizzuta, con la campanella attaccata a prora, o alle trecce di Ciccina Circé, che se le portava dietro per lo scill’e cariddi, e se le portava a piacere o meglio, a capriccio suo, se le portava a modo o smodo suo, se le portava là, da sponda a sponda, perché là, da là a qua, le faceva comodo portarsele, ma avrebbe potuto portarsele sino in capo al mondo, legate per la vita e per la morte, come a un filo di capello, a un dindin da niente.

Gli parve di ascoltare, per miglia addirittura, le fere e il mare frusciante sotto di esse, sempre più fino e oscuro, sempre più confuso al silenzio della notte. Poi, sopra il silenzio, sentì solo il dindin della campanella, quel tintinnio d’unghia sull’orlo di un bicchiere; e lo sentì ancora, anche quando quel bicchiere sembrò riempirsi d’acqua come dovesse contenere tutta l’acqua del mare. E poi lo sentì ancora, anche quando intorno a lui, per aria, sul mare, nella notte, gli diventò inafferrabile ai sensi: lo sentì ancora e continuò a sentirlo, o a immaginare di sentirlo, nel suo orecchio, dentro, acconchigliato, senza suono, come dovesse sentirlo ormai per tutta la sua vita.





Girò attorno al villaggio a testaditenaglia: lo risalì per il lato della plaia, camminando nella cannamele, rasente alle case, andò poi per il lato nord, costeggiato dal canneto, e quando arrivò alla fine del camminamento, trovò con sua meraviglia che nella casa d’angolo, la casa di suo padre, era acceso il lume. Vuoi vedere, pensò, che donna Rosalia si premurò veramente di passare per le case dei giovanotti spersi in guerra, per avvertire i padri che un’anima in pena s’aggirava in quei dintorni? Così, doveva, poteva essere venuta da suo padre, dicendogli: accendetegli il lume a ’Ndrja, don Caitanello. Se quell’anima è ’Ndrja, l’attirerete attorno al lume come una farfalla. Sì, ma ora perché nelle altre case il lume era spento ed era acceso solo qua?

Sulla parete di dietro, la luce filtrava fuori da certe lesionature fra pietra e pietra, che prima non c’erano, come se, per la caduta di una bomba o per una scossa di terremoto, la malta fosse saltata via e fra le pietre scardinate si fossero creati buchi e spiragli.

Istintivamente, avvicinò l’occhio a una di quelle fessure e intanto che ne sprovava il giusto verso per adattarvi la pupilla, si sentì pizzicare il naso da un sentore sanguoso, acre e dolciastro, della stessa specie di quello che svaporava da porte e finestre nel paese femminoto, con la sola differenza che qui era freddo sentore di fera cruda e là era sentore caldo, ribollente di fera cotta. Non si sarebbe saputo che scegliere fra quello e questo. Qui, al sentore schiumoso del sangue, si mischiava quello dell’acetoforte, profuso a piene mani, e l’acetoforte ribellava il tanfo di carne cruda che andava macerando, inselvaggendolo ancora di più.

Il lume, stranamente, stava in pizz’in pizzo sul canterano, come per fare luce ai piedi del letto. Sforzando l’occhio verso il basso, lì davanti, alla sinistra del letto, scoperse il paramento di mosciame; la grande gistra tonda e sopra, la fera tranciata, il solo quartodidietro, rovesciato sulla pancia, col bianco del ventre già in gran parte scannellato e sanguinante. Era da non credere: Caitanello Cambrìa che ammosciava pure lui la sua parte di fera…

Il lume svampava con la fiamma lingueggiante fuori dal tubo di vetro, che s’andava affumicando alla strozzatura. Caitanello, però, non veniva a regolarlo. Forse era caduto in sonno nel mezzo dell’opera, forse dormiva dall’altro lato del letto dove non riusciva a vederlo: ma che sonno doveva avere; peggio, peggio ancora di quello di suo figlio, c’era da pensare, per essere capace di addormentarsi in quella camera dove l’aria fermentava barbaramente per l’accoppiamento di fera e acetoforte? Lui, che dormiva affogato in quella puzza di taglio fresco di pescebestino? Caitanello Cambrìa, un pellesquadra pari suo, con quel radicato disprezzo per la fera, sarebbe arrivato al punto di portarsela in casa, quasi a letto, a dormirci culo con culo? Proprio non riusciva a capacitarsene.

Si era tirato indietro dallo spiraglio e poi, rimessosi a guardare, si ritrovò suo padre collocato lì davanti, quasi occhio con occhio: parato di faccia a lui, con le spalle al lume, faceva una siluette completamente nera davanti, in una posa enimmatica che lo sconcertò. Quell’omicello gli riusciva, se doveva dire, più sconoscente che conoscente, per questo forse, non gli dette una grande emozione rivedere suo padre dopo tanto.

La luce gli batteva sulle spalle e si apriva al collo come due paraocchi luminosi che gli alteravano i connotati: perché, contrastata da quelle due bande di luce, la sua faccia sembrava la maschera della vecchiaia, tutta tagliuzzata di rughe e come imbrattata di fuliggini. Il buio gli si ammonticchiava tutto sul davanti, stretto fra le luci, cancellandogli, coi lineamenti del viso, anche ogni sembianza di vita. Non fosse stato per il tanfo ferino e acetoso, avrebbe detto che se la stava sognando, quella siluette.

Fra l’altro, era come se le parti si fossero invertite e fosse suo padre non visto, che spiava lui visto. Suo padre, invece, scandagliava la parete lesionata: cercava gli spacchi più larghi e viavia li tappava, spingendoci dentro delle pezze col manico di un cucchiaio, salendo sopra una sedia per raggiungere le smagliature più alte. Dal suo spioncino lo vedeva trafficare quatto quatto, inzeppando e fermandosi a scandagliare i muri con occhi puntigliosi. Una volta s’interruppe e venne a mettersi sui talloni vicino alla gistra; con lo scorciatore dalla lama tutta a punta, sprovò qua e là la fera, ventre e sottocoda, e poi, da un bacile che stava lì accanto, con la mano ci spruzzò sopra dell’aceto, perché s’imbevesse nei punti dove l’aveva sprovata: crudo crudo, il tanfo sfiatò nella camera come fumo da un tizzone e per lo spiraglio gli arrivò al naso in un miscuglio pizzicoso d’aceto.

Dopo, suo padre piantò come un segnale lo scorciatore sulla pelle bianca, stillata di gocce di sangue lucenti e vischiose come gocce di minio, quasi dicesse alla fera: aspettami che torno, non ti muovere. E subito, di gran premura, si era gettato a ficcare pezze nelle fessure, come se per una scommessa con se stesso, pretendesse di parare con le pezze quella ribellione di fetore, imprigionandolo nella cameraperdormire.

A quel che sembrava, era quello il fetore che gli premeva che non trapelasse di fuori, non la luce, anche se il fetore l’intartarava sopra l’origliere dove poggiava la faccia per dormire. Perché no? Poteva essere quello il suo scopo: tenere segreta la cosa, fermare il tanfo all’origine, impedirgli di scasare e sbandiare di fuori che Caitanello Cambrìa si era gettato sotto le bandiere e ormai ammosciava pure lui. Poteva essere questo il suo scopo, come no? Conosceva il tipo: il suo stile era più qui, che nella osservanza dell’oscuramento di guerra.

Eccolo là, che manteneva un altro punto. Caitanello Cambrìa manteneva sempre un punto, un puntiglio: con qualcuno, sua moglie, suo figlio, un amico, o con una spadessa, una sola o una intera passa, o col tempo, una stagione, la luna o il sole, le reme o i venti, la calmerìa di scirocco, la fera…

Era basso di statura, ma era muscoloso e inquartato come un leoncello, con la testa grossa, scattosa e nervina, gli occhi grandi e temerari e leali come quelli dello sprudente e coraggioso Astolfo, il naso bello, timoniere, che faceva piacere a guardarlo. Per quel naso aveva pigliato una vera passione una Dama della Croce Rossa, quando, nella Grande Guerra, Caitanello fu all’Ospedale di Padova. Questa grandama, profumatissima, portandogli sigarette e biscotti e dolci, venne a trovarlo tutti i giorni che lui stette ricoverato: veniva e invece di stringergli la mano, gli pigliava il naso con tutte e due le mani e glielo carezzava, a occhi chiusi, lungamente, con sospiri di beatitudine.

Quando era in bonis, la sua statura non ne guadagnava, ma se aveva qualche contrarietà e s’intestardiva a tenere uno di quei punti, allora s’impennava e in quel piglio nervino di spalle e di testa, dava l’impressione di essere più alto di quello che era: e siccome ne aveva di punti da sostenere, era più quando pareva di alta statura che di bassa.

Ora però, anche se aveva per le mani quel punto pieno di tanfo, da quello che vedeva della sua persona, non gli pareva della statura dell’impennata, tutto rimmignonito nelle ossa e con un ciuffo di capelli bianchi che gli cadeva bambinescamente sulla fronte.

Intanto, come cercasse altre pezze, era andato guardandosi intorno, poi aveva pigliato il lume dal canterano, aveva aperto l’armuaro e lo specchio ovale, che stava dietro lo sportello, aveva lampeggiato alla fiamma del lume.

Caitanello posò il lume sul canterano e armeggiò dentro l’armuaro: vide allora, e questo lo contrariò moltissimo, che tirava fuori, appese alle stampelle dove le aveva sistemate lei stessa con le scaglie di naftalina nelle tasche, le vesti di sua madre.

Quelle vesti non ricordava di avergliele mai vedute addosso a sua madre, doveva averle indossate prima che lui nascesse, se non addirittura prima che lei si maritasse, quando era signorina ad Acireale, prima di fare la fuitina con il cariddoto e seguirlo in quel pizzo di Sicilia. Erano tre, una azzurra, una viola e una verdina con rose bianche, tutte e tre di stile collegiale con le maniche lunghe e il collo abbottonato: quella viola però, aveva un nastrino rosa attorno al collo e quella azzurra era un poco scampanata dietro.

Quando lei era morta, quelle vesti restarono dove e come si trovavano quando lei era in vita: inforcate alle stampelle, con le piccole tasche piene di scaglie di naftalina. In seguito, aveva scoperto che suo padre provvedeva lui a rifare la scorta di naftalina, e di solito era Rosalia Orioles che gliela comprava al Faro. Era come se lui fosse convinto che la sua Acitana, questione di tempo era, ma sarebbe tornata: sennò, perché si sarebbe preoccupato tanto di tenere nella naftalina le vesti di lei? Durante gli anni, nemmeno una volta aveva lasciato che, consumandosi le scaglie, le vesti rimanessero senza naftalina: finché si ricordava di mettere la naftalina nelle tasche delle sue vesti, per fargliele ritrovare intatte, bell’e pronte perché le indossasse, le speranze di vederla tornare non erano tutte perse. In mente sua, le vesti le dovevano fare da richiamo, all’Acitana, così come, a detta di Rosalia Orioles, il lume alla finestra attirava le anime in pena che s’aggiravano nella notte intorno alle case, nei luoghi dove visse il corpo.

Suo padre stava tirando fuori la veste viola: tenendo il lume con la mano sinistra, stringeva nella destra il bastone della stampella sotto la veste, come stringesse per la vita sottilissima sua moglie; e sollevava il braccio come per innalzarla sopra di sé di tutta una testa, all’altezza di personale che effettivamente lei aveva e così impediva, contempo, che la veste strusciasse per terra; aguzzando la vista come guardasse lontano, si rimirava la siluette di stoffa viola, e il personalino dell’Acitana, alto, flessuoso come una cannadindia, che quella forse gli ricordava, pareva ancora inorgoglirlo.

Ma non era solo questo che colpiva nel modo in cui alzava e teneva esposta alla luce la veste viola, col lume d’incontro, perché si vedesse come un vessillo: ecco, pareva anche dire, a quella e alle altre due vesti, con l’aria di rimarcare un miracolo, il miracolo della loro conservazione, la guerra non vi potette. Crollarono le grandi città, pietra su pietra, si distrusse ogni cosa anche d’acciaio, cemento e roccia, niente resistette alle bombe, questa stessa casa rimase scardinata, e voi invece, pezze di stoffa, tangelosissime, non si crederebbe, voi non soffriste alcunissimo sfregio, la minima macula…

Ma col voi si rivolgeva all’Acitana, non parlava alle vesti, ma alla vestita, era lei che ritrovava intatta dopo tanto sconquasso, di questo era ammirato, non certo delle vesti: non era il tipo, Caitanello, quelle vesti di rimirarsele sulla stampella come sacri stendardi cuciti con le reliquie delle vesti che vergini e martiri portavano al momento del loro trapasso. Forse ammetteva, lui, che l’Acitana aveva avuto trapasso? E in questo, il luogo e il momento parevano stranamente aiutarlo, perché quel miscuglio di sangue crudo di fera e d’aceto che rivoltavano la camera, contrastava con ogni senso di morte, anzi ribellava per aria un prepotente, selvaggio senso di vita, che solo col fatto che veniva dalla fera si poteva spiegare.

Suo padre, una alla volta, pigliò e distese le tre vesti sul letto, dalla parte di sua moglie, aiutandosi ogni volta con l’avambraccio, con sommo riguardo, a spiegarle bene: poi, pigliò il lume che fumigava, ne regolò la fiamma e ve lo passò e ripassò sopra a ognuna, dalla testa ai piedi, come ci studiasse. Infine, riappese nell’armuaro la veste azzurra e quella verde con rose bianche e lasciò fuori la sola viola: viola con qualche rosìo come di foglia di vite a novembre, che lo venava. Sotto il lume, fra luce e penombra, la veste mandava dei brillii come ci respirasse dentro la persona viva: Caitanello, piegato di sopra, doveva vederci la sua Acitana, quasi si fosse stesa un momento sul letto, così come si trovava, vestita e senza nemmeno fare la fossa sul materasso, tanto poco o niente pesava.

All’inizio, pareva in cerca di pezze, ora, invece, pareva non avere altro scopo se non quello ammirativo, devoto. Oppure, avendo già deciso di sacrificare la veste viola, prima di farlo, in quel preciso momento, la stava commemorando col ricordo dell’Acitana, ricordava cioè la veste per la persona viva che vestì. Però, non si trattava di commemorazione, si trattava di qualcosa di meno e di qualcosa di più: perché suo padre stava sacrificando qualcosa, ma non la veste viola.

Gliela vide alzare per le spalline, sollevarsela davanti agli occhi, allontanarla e riavvicinarla, piegando il capo, ora a destra, ora a sinistra, lentissimamente. Ecco che la sacrifica, pensava ancora. Studia dove strapparla prima. Gli ricorda sua moglie e per suggestione ne è un po’ trattenuto. Quello che ricorda però, si dovette appannare assai ai suoi occhi, passarono tanti anni in pochi anni di guerra e quello che ricorda, forse non è più così vivo, così forte, da fermargli la mano che s’attenta a sbranare veste e siluette viola.

Tutto a un tratto però, suo padre si mise a fare sì, sì, col capo alla veste viola, come per dirsi, per dirle che finalmente l’aveva messa a fuoco, la guardava dal giusto punto di vista.

Allungò nuovamente la veste sul letto, sempre lì, dal lato dove dormiva l’Acitana: andò a ripigliare il lume e girando attorno al letto, venne al suo lato: col piede sinistro scostò dal letto la gistra col quarto di fera, e poi come assalito da grande, subitanea stanchezza, si piegò sulle gambe, si mise in ginocchio davanti al letto; poi posò il lume lì per terra, si rialzò e sedutosi sulla sponda del letto, a capo chino, come pigliato di sonno o cogitoso, si sfibbiò la cinghia dei pantaloni. A questo punto, inaspettatamente, si sporse in avanti, avvicinandosi con la faccia al lume, ci soffiò sopra e lo spense.

Lui non se l’aspettava e fu pigliato di sorpresa: strappò l’occhio dal suo osservatorio, ma non fece in tempo. Si sentì arrossire, la faccia gli bruciava, assaltata di sangue, ed ebbe come l’impressione che suo padre gli avesse soffiato in faccia a lui la fiamma del lume, essendosi scandaliato che qualcuno di fuori stava a spiargli la sacra intimità.

Sentì le tavole del letto che si risentivano sotto Caitanello, che si stendeva e girava sul fianco destro. Mandò un primo grosso gemito e poi continuò a rantolarsi così, come avesse una ferita fresca, ancora aperta, da quel lato: ma una ferita così grande, così mortale, così immortale, che il soffrire doveva essere per lui tanto e tale, che in qualche punto poteva scambiarlo persino per piacere. Suo padre, ecco, pareva entrare vivo vivo, altroché strapparla, in adorazione di quella veste viola.

Sino a quel momento, suo padre era stato tutto nuovo per lui, ma facendo per girare attorno alla casa e uscire sullo sperone, la voce di Caitanello prorompette come non fosse più solo laddèntro. Si rivolgeva a qualcuno, come se questo qualcuno se ne fosse rimasto sino allora nascosto allo scuro:

«Nasomangiato? Nasodicane?» l’apostrofava sprezzantemente.

Da quest’apostrofe, egli seppe subito chi c’era con suo padre nella camera buia, e questo gli levò il fiato, gli ribellò un pianto rabbioso. Lo ritrovava dove l’aveva lasciato, come si fosse allontanato uno, due minuti, non tre anni: sempre allo stesso punto, invecchiato con Nasodicanemangiato, quella tale femmina scabrosa che veniva facendo quel rumore d’ossa che dava i brividi, veniva sola e se ne andava sempre in compagnia di qualcuno.

«Nasomangiato?» l’apostrofava, smaccheggiandola come al solito. «Già ti mettesti alla misa, eh? E puoi fallire, lordona tutta ossa? Senti che mi vado ad abboccare con l’Acitana e issofatto scappi, lasci denaro a contare e mi ti presenti. Avanti, Nasomangiato, forza, vieni, opponiti al nostro purparlé, opponiti se te ne senti l’almo, marfisara, vieni e facci il solito contrasto…»

Aveva voglia a provocarla, quella, e voglia a usarle lo smacco e per tutt’oltraggio, ingiuriarla Nasomangiato o Nasodicane: quella faceva fatti e non parole, suo padre poteva arrivare alle mani con lei, persino al corpo a corpo, per non farsi sconzare il purparlé con la sua Acitana, ma di bocca, una parola che era una, non gliel’avrebbe mai strappata.

«Oh? Mi senti?» la sprovò ancora. «Avanti, dammi a intendere che non ci sei, che non le stai ai calcagni, all’Acitana… Forse che non ti conosco, eh? Non sei capace tu, con la bella gioventù che ti passa per le mani, non sei capace, eh? di lasciare di contare fiorfiore di giovanotti morti in guerra, per correrle dietro a lei e trattenerla per i capelli, quella meschina d’Acitana?»

Qui, di colpo, lasciò cadere quel tono smaccoso, quella mossa di voce iattante, spavalda, e tutto scaltrigno, diplomatico, si rivolse così a Nasomangiato:

«Ma dimmi, illustrissima, levami questa curiosità, se puoi: perché t’accanisci con lei, una nessuna, una quilibet qualsiasi, una mischiata con niente? Una femminella, che gusto può darti? È forse principessa, duchessa che ti dedichi tanto e da tanto a lei? Com’è che non te la scordi nemmeno di questi tempi che cadesti nell’oro con questa grande trovatura di guerra? Possibile che ti premii di una femminella di pace, più di tanti ominoni di guerra? O non sarà che non ti puoi digerire che dopo tanti anni che te la pigliasti, non appena sospiro e non finisco nemmeno di dire: Aci… l’Acitana impavida, vera valorosa, non vede e non sente più niente, non ragiona più e per quanti guardiani tu le tieni a guardia e per quanto scuro e profondo, a quanto si dice, è il tuo regno sotterraneo, non la puoi mai trattenere, eh? E che le getto? Un sospiro, ma per lei è come una cima di bastimento, s’afferra e sale linda linda, mi sale qui, al fianco mio… E tu qua devi venire, qua, Nasodicane, di persona ti devi degnare di pigliarla per il tuppo, se dopo te la vuoi riportare indietro, perché lei, spontanea non ti seguirebbe mai. E tu ti scomodi e lasci cadere caterve di morti battaglianti e vieni qua, vieni, anche soltanto per ricordarmi che chi regna ora sopra l’Acitana sei tu e non io. Proforma, Nasomangiato, proforma… Io le faccio sordellino con le labbra e l’Acitana perde la testa, non riconosce più né re né regno, e scappa verso l’antico stato in questo pizzo di marina con la faccia che ancora le avvampa. Ma tu, lordume di femmina, che ci vedi di male in questi purparlé, fra me e la mia signora, più lunghi a dire che a fare? Eh, perché te li dobbiamo strappare coi denti, questi bocconi e boccate d’abboccamenti? Eh, che ci trovi di tanto scandalizzante? Ma chi eri tu, malanova di femmina? Vivesti mai o nascesti morta, morta scheletrita, fatta apposta per essere quello che sei, eh?».

Dopo, la voce dietro la parete si fece mormorio, bassa bassa, imbrogliata di respiri e sospiri, e poi si soffocò.

Questo non era nuovo per lui e sapeva bene che questo era solo il preambolo per suo padre: il peggio veniva quando, a senso suo, l’Acitana arrivava là, nella loro camera e poi, dietro la prigioniera fuggitiva, arrivava a tamburo battente la sua grande guardiana Nasodicanemangiato.

All’inizio, infatti, non c’erano né l’una né l’altra; ma perché l’Acitana gli arrivasse là, pareva che Caitanello dovesse prima forzatamente figurarsi di apparolarsi con Nasodicane: doveva passare per lei, perciò, se non veniva lei, la provocava lui a venire.

Questo, quando suo padre pigliò e tenne quel punto, fu grande mistero per lui muccusello. Ma perché, gli veniva di chiedersi, perché, prima si mette a musica e l’apostrofa: Nasomangiato? Nasodicane? le sbandìa che si sta per abboccare con l’Acitana e poi s’infuria se quella lì veramente viene a cogliere i passi della sua prigioniera? Perché stuzzica Nasodicane che dorme?

Quelle primissime volte, nemmeno a dirlo, l’opera che Caitanello faceva con Nasodicane, per lui era tutta vera. Anche quando capì che Nasodicane e Morte erano la stessa persona, ancora per molto, lui continuò a credere che la Morte in persona si presentava nottetempo davanti al letto di suo padre, e ci credeva tanto da sembrargli che Caitanello, quel grande sprudente, si mettesse ogni volta a gran repentaglio ingiuriandola, provocandola, mozzicandole l’orecchio.

Girò l’angolo e senza passare davanti alla porta, proseguì dritto per lo sperone, e cercando di fare quanto meno possibile rumore, s’allontanò dalla casa. Avrebbe fatto un giro, scendendo alla marina e risalendo poi dietro le case fino al canneto. Gli voleva dare quel comodo a suo padre, gli accordava il tempo che ci voleva a fare un giro intorno alla testaditenaglia del villaggio, il tempo per concludere l’opera senza conclusione.

Andava all’orbisca nell’oscurità, i piedi lo portavano da soli, veramente come un’anima che torna sui luoghi dove fu il suo corpo, sulla pietra corallina dello sperone, sulla sabbia e sulle pietrebambine della marina, sull’argilla della plaia, fra l’erbapulici, la cannamele, il murmure delle canne nel canneto…

Per la madò, andava dicendosi, per la madò, con tutto quello che successe e che succedeva, lui era sempre a un punto, tre persone in una. Per la madò, lo ritrovava con quel delirio che lo pigliava allora, col primo sonno, e all’inizio si sarebbero dette le febbri di Malta che lo divoravano, non appena chiudeva gli occhi. Ma che si trattasse di questo: di febbri di Malta, potevano pensarlo solo i pellisquadre che lo vedevano di giorno e vedevano come si riduceva ogni notte e parlavano tra di loro che Caitanello bisognava che pigliasse qualche pastiglia di chinino. Ma lui era lì, con lui, lo sentiva la notte, sapeva che non era con il chinino che si poteva curarlo di quella specie di febbre, che due notti sì e una no, lo faceva sparlare e smaniare come si colluttasse con qualcuno.

All’origine di tutto, doveva essere il fatto che Caitanello non era presente quando l’Acitana morì. Padre e figlio, saliti coi pellisquadre al Golfo dell’Aria, erano stati pigliati da una burrasca e sbattuti alle Isole. Da Panarea erano stati portati a Milazzo, da qui a Messina e poi, da qui erano tornati alle case: intanto erano passati alcuni giorni e in questo tempo l’Acitana si era sgravata e lei e la sua creatura erano morte. Caitanello, perciò, arrivò a cose fatte, non la vedette morire, e per lui l’Acitana morì e non morì.

I primi giorni non trovò parole. Andò e venne dal mare zitto zitto e nemmeno una volta girò gli occhi verso le palme, al recinto sabbioso che gli faceva da camposanto ai cariddoti. Le prime notti, le passò seduto davanti alla porta, in casa non ci mise quasi piede. Al massimo, per non fargli entrare freddo a lui che dormiva, appena dentro, prima della credenza chiudeva la porta e si rintanava laddiètro come un beduino.

Però, dopo sei, sette giorni che faceva quella storia, una notte che, lì sulla soglia, cadde di sonno, bell’e sfottuto di stanchezza, allora gli parlò delicatissimo come per farlo credere in sogno, lo tirò su, gli mise le braccia ai fianchi, gli fece fare quei pochi passi sempre come in sogno, lo fece stendere sul letto. Dormì ma verso l’alba, era ancora scuro fuori, attraverso il tramezzo, lo sentì chiamare:

«Acitana? Acitana?».

La chiamava con un filo di speranza, ma col cuore che gli moriva dietro la voce, manmano forse che si ricordava che quel nome non gli avrebbe raffigurato più nulla davanti agli occhi. Poi, era sceso dal letto, aveva acceso il lume e facendo luce, aveva perlustrato la camera, poi aveva aperto la finestrella e gettata luce nel viottolo e nel canneto: infine, era venuto nell’antistanza, aveva tenuto il lume un poco sopra di lui che stava con gli occhi chiusi, e poi si era affacciato alla porta e di là aveva chiamato ancora: «Acitana? Acitana?» con le lagrime che lo strozzavano, e una stranissima, terribile rabbia, un impazzimento senza rimedio, la fine del mondo, la morte di tutti e di tutto.

Alle spalle di suo padre che chiamava al vento: Acitana? Acitana? a lui muccusello tremò il cuore al pensiero che Caitanello, rientrando nella stanza e posando gli occhi su di lui, si sarebbe domandato, forse, perché quel muccuso era ancora vivo, con lui, quando tutto il mondo era morto.

Quella mattina, era andato da donna Cristina Schirò, che aveva assistito l’Acitana sino all’ultimo:

«Patì?» le aveva domandato, e questa fu tutta la sua allusione alla morte.

Donna Cristina lo aveva rassicurato da quel lato, dicendogli che l’Acitana era morta di punto in bianco e non aveva avuto nemmeno il tempo di perdere colore. Aveva detto solo: ahi che fitta, e aveva portato la mano a sinistra. Avevano pensato a una minna inferocita, al quaglio di latte, invece era il cuore che le mancava e così era morta.

«Viveva e morì. La morte se la rubò come un ladro che passa e allunga la mano» gli aveva concluso la mammina.

«Ma niente disse?» aveva ancora voluto sapere Caitanello.

«Ve lo dissi. Disse ahi che fitta.»

«Ma nient’altro? Solo ahi che fitta?»

«Ah, sì, sì» aveva fatto allora donna Cristina. «Quasi mi cadeva di mente.» E concentrandosi, sembrò ripetergli le precise parole dell’Acitana: «Aitano, Aitano, sovrano mio, dove ti trovi? Tu sei lontano per mare e qua c’è chi ti distrugge il regno tuo, il cuore mio».

Questo non era vero, l’Acitana aveva avuto tempo solo di morire, ma Caitanello si aspettava qualcosa del genere e la mammina, impietosita, le aveva messo in bocca quella menzione amorosa, che non lo dimostrava, ma doveva averlo fatto andare in estasi.

Ma lui, non contento, le aveva domandato dell’altro:

«E mi dite che non si perse di colore? Mi dite che me la posso ricordare bella sino a quel passo?».

«Sino e oltre. Bella come quando voi ve la portaste qua da Aci e noi ci facevamo il segno di croce con la mano manca come poteva essere che quello sciòllero di acitana si squagliava tutta per un orangutango come Caitanello Cambrìa.»

Caitanello aveva abbassato le palpebre e se n’era stato un pezzo così, ritirato dentro, come andasse rivedendo l’Acitana, cogli occhi girati all’indietro, nel loro passato.

Donna Cristina, più bassa di lui, una specie di nana tutta testa, gli vedeva solo il bianco degli occhi, come se tenesse effettivamente rovesciate all’indietro le pupille di sotto le palpebre. Per alleviargli, a criterio suo, l’intimo dolidoli, gli aveva fatto segno verso le palme che si dondolavano davanti a quel lungo rettangolo di sabbia cintato di canne, che di lontano si poteva scambiare per una mellonara come le altre ed era invece una cristianara:

«Lo sapete con chi la mettemmo?» gli disse. «La mettemmo in compagnia di Lucia Pantò e di Savina Licandro. Vi ricordate come se la confacevano? Non vi parve una buona pensata?»

Caitanello però, non aveva guardato verso le palme, non aveva guardato neanche verso donna Cristina, non aveva guardato a nulla del presente: anzi, aveva avuto come un tic agli occhi, stringendoli con forza ancora di più sotto le palpebre. Donna Cristina lo conosceva anche lei il tipo, il tipo che teneva il punto in ogni cosa: ma quello era forse un punto che si potesse mai tenere? Nemmeno le passava per mente che Caitanello fosse arrivato a un punto tale, non si sognava nemmeno che le cose di cui si premurava informarlo, lui, non solo non si desiderava di saperle, ma gli riuscivano persino spoetizzanti.

Ignara com’era, venne a parlargli per soprammercato della cassa. Gli disse che si erano serviti anche per l’Acitana del legno della Polare che avevano messo in disarmo l’ultima estate, tirandola vicino alla Lanterna Vecchia all’inizio della plaia: però non era destinata a incarcassarsi nella sabbia perché, ancora sgocciolava e subito cominciarono a smantellarla per fare la cassa alla vecchia Tana Chillemi.

«Era legno buono, gelso bello» gli aggiunse per rifinirgli la cosa. «La cassa della vostra Amalia venne proprio pulitella.»

Come d’istinto, Caitanello aveva allora riaperto gli occhi e aveva dato un’occhiata accigliatissima, lì a destra della casa di donna Cristina, nell’erbapulici sotto la Lanterna, dove s’intravvedeva quello che restava della carcassa della Polare, il timone, la spina della carena e qualche traversina del fasciame.

Donna Cristina aveva immaginato che cogitasse sulla barca che si spogliava della sua armatura di gelso e la dava ai morti, che secondo lei era un vero peccato che non si facesse sempre, perché sarebbe cosa giusta e naturale se è vero che i morti devono navigare per andare dove vanno.

«Eh, don Caitanello?» gli aveva detto, nel mentre lui guardava fisso da quella parte. «Chi se lo sarebbe immaginato che quello sfasciame di barca era capace di imbarcare una vecchia, una maritata e una giovanottella che poi sarebbero Tana Chillemi, Melina Currò e la vostra Amalia… Pare quasi che le imbarcò per campioni di tutte le età che abbiamo noi femmine, eh?»

Caitanello fece ancora come fosse sordo e muto, solo levò gli occhi dalla carcassa e li girò a mare.

E qui, come seguisse sempre quell’idea del viaggio, donna Cristina aveva lasciato il corpo e pigliata l’anima. S’era azzardata, lo sapeva benissimo, specie con un tipo come Caitanello Cambrìa, perché i pellisquadre s’inguardiavano tutti a sentire anima, come fosse un sacco nero senza fondo e questo sacco gliel’apparassero in testa per pigliarli in trappola.

«E riguardo all’anima» gli aveva detto, «da quel lato non vi dovete dare pensiero. Facemmo ogni cosa come di dovere. Quando fu il momento, io, Rosalia Orioles e Stena Palamara, non perdemmo tempo: io velai lo specchio dell’ammaro perché non si stampasse là, e Rosalia aprì la finestrella di dietro e Stena spalancò la porta. E tutte e tre, contempo, con le sole labbra, le dicemmo dietro: va’, anima di Amalia, volatene liberamente…»

Caitanello, se lo sapeva lui se la stava a sentire oppure no. Continuava a tenere gli occhi girati a mare come quando stava a filere sull’albero dell’ontro e se non dava segno di gradire, non lo dava neanche di sgradire: e donna Cristina, che volere o non volere, era stata a un capello dal farsi monaca, e infatti se ne scappò che era già rapata, ne aveva approfittato per somministrargli, a senso suo, una dose ancora più forte di anima. Più forte ma anche più gradibile, ragionava la mammina: gradibile, ovverossia credibile, perché per un pellesquadra non poteva esserci niente di gradibile in una cosa che, tanto per cominciare, non aveva niente di credibile. Secondo lei, perché gli andasse a genio ai pellisquadre, bisognava portargliela a gusto loro, come cosa di tutti i giorni, cosa che i loro occhi vedevano e le loro mani toccavano: e che poteva essere questa cosa se non il pesce? Ora, se gli veniva portata sotto specie di pesce, doveva andargli per forza a genio. Del resto, l’avevano pure dimostrato una volta che, fatta a pesce, l’anima non li strambava, non li riduceva chiusi e spinosi come ricci…

Effettivamente, quella dell’anima a pesce, a pescerondine, per essere precisi, non era un’invenzione di donna Cristina Schirò. Chi ne parlò per primo e per primo lo sperimentò, fu Simone Gaspiroso. Certo, doveva ricordarsi di Simone Gaspiroso, don Caitanello. Quelli di una certa età se lo ricordavano tutti, per forza dovevano ricordarsene, anche se era solo per quel motivo che se ne ricordavano: anzi, ci sarebbe stato da credere persino che quella eccentricità gli fosse servita solo per lasciarsi dietro quel ricordo in forma di pescerondine che lo ricordasse.

Simone Gaspiroso era nientemeno dal sessanta che andava sperso pei mari. Nel sessanta, quando lui aveva solo quattordicianni, a quella punta di Sicilia era arrivato Garibaldi come una ventata, e in quella ventata il muccusello non si era visto più. Si diceva, ma non era cosa sicura, che Simone era stato uno di quelli che a Garibaldi gli avevano fatto da piloti per non farlo incappare con le navi nell’imbroglio delle reme e dei garofani vorticosi. Però, una volta a Melito, Simone sparì, non si seppe mai che fine fece: se ne persero le tracce e per cinquantanni, di lui non arrivò nemmeno una cartolina, nessun segno di vita. Padre e madre gli morirono, gli morì pure sua sorella Caterina, e l’unica parente che gli restò, fu la figlia di quella sorella, che si chiamava Isabella: Isabella si maritò con Ninai Scarfì, e quelli erano madre e padre dell’attuale Jano Scarfì.

Tutti, insomma, avrebbero giurato che Simone Gaspiroso era morto e sepolto chissà dove, chissà da quanto: invece era ricomparso, verso il millenovecentonove, o il millenovecentodieci, poco dopo comunque il Ventottodicembre, come avesse avuto bisogno di quel terribile terremoto per ricordarsi dove e da chi era nato. Era ricomparso senza preannuncio, nero di sole e segaligno, con una argentina, un paio di pantaloni a larghe falde e le scarpe da tennis, vestito insomma più come scagnozzo che parte per pigliare imbarco che come un marittimo che finalmente si sbarcò e torna a casa coi capelli bianchi.

Cercava di sua sorella Caterina e trovò la figlia di sua sorella. Isabella e Ninai Scarfì lo ricevettero, facendogli bella faccia come a un parente resuscitato, però era naturale che nel fondo gli sembrasse di essersi messo in casa un forestiero, perché, se per caso invece di essere quello che diceva, era un altro, non avrebbero potuto mai scandaliarsene.

Simone Gaspiroso, comunque, tornava con la sua morte già preparata e pronta, a portata di mano, come l’avesse nella sacca che teneva girata dietro la spalla, e che era tutto il suo bagaglio. Dentro quella sacca portava uno splendido vestito blu, una camicia bianca, una cravatta a farfalla dello stesso colore del vestito, e un paio di scarpine di coppale come nessuno ne aveva mai viste: quello era il suo armamentario da morto, tutta roba che aveva comperato a San Francisco prima di partire. Disse alla nipote che era inutile che lo conservasse, era meglio lasciarlo sopra una sedia accanto al suo letto, dato che a momenti, così disse, ne avrebbe avuto bisogno.

Pareva che avesse tenuto la sua morte in sospeso, per i mesi che era durato il viaggio, sinché non arrivava a destinazione; e una volta a destinazione, sinché non gli pescavano quel pescerondine che diceva: solo allora, la sua morte, non avrebbe mancato più di nulla per essere e sarebbe stata.

C’era voluto l’argano e l’organo per decifrare dalla sua bocca quella che là per tutti era una novità indecifrabile e per lui invece sembrava cosa semplice e ordinaria. Parlava una lingua che era un frittomisto, un purpurrì come quello che parlano quelli come lui che stanno imbarcati tutta una vita, facendo dei bastimenti patria, casa e famiglia e avendo per compagni di bordo e compagnoni nei porti, marinai d’ogni razza e lingua. Quando, alla fine, sbarcano, sono come Simone Gaspiroso, che non si ritrovano più nemmeno con la loro lingua: però là, fra loro, è un mistero come se l’intendono a meraviglia. Il signor Cama, che era uno di quelli, perché era stato imbarcato trentanni prima di venire a Cariddi come Delegato di Spiaggia, si vantava sempre che lui, americani, francesi o tedeschi, gli bastavano due parole di americano e due di siciliano per spiegarsi con chiunque fosse, anzi, se non ci metteva il siciliano, non lo capivano. E gli bastava dire, per un esempio, di quella volta che a Sciangai in un ragionamento difficile che avevano per le mani, gli aveva concluso così a certi marinai inglesi, portoghesi e cinesi: Papa come pope al so rait, ma Papa come King, che nicchinnacchi? E quelli d’accordissimo, gli avevano pagato persino da bere.

In tutti i modi, dopo giorni e giorni, interpretarono la cabala che parlava aiutandosi più che con le parole, con smorfie e gesti, anche se dopo, quella per loro restò lo stesso una cabala quanto ai significati più reconditi.

Si trattava di questo. Quando moriva, badassero bene, lui non desiderava che gli mettessero tra le labbra né quella porcheria di favetta che poi faceva il verme, la papuzza con le ali, e volava, né soldi nel palmo di mano per pagarsi il traghettamento, perché non avendolo mai fatto da vivo, non era disposto a farlo da morto, di pagare qualcuno per un passaggio in barca. Favetta e soldi, intendeva dire, che stilavano qua e là, per il mondo, e favetta e soldi gli diceva a loro, nel caso in cui anche loro stilassero favetta o soldi, ed era chiaro che lui non se ne ricordava più.

«Quanto a me» aveva detto a Ninai Scarfì, «se adocchi pescerondine, pescamene un poco: sarà oggi, sarà domani, quando lo peschi, quello sarà il mio giorno di morire. Piglia una femmina, cercale le uova e spalmamene un poco fra labbro e labbro. Ormai, di tutti i pesci del mare, quello solo mi giova, che ha le ali. L’anima mia, se vuole, ne può approfittare; ha l’ali e vola, se deve volare, ha pinne e nuota, se deve nuotare. Con tutto questo mare, io dico, il pescerondine è quello che ci vuole.»

Come disse, fece, fu. Come lo decidesse lui quel momento, si tenne il respiro e morì quando suo nipote Ninai gli trovò il pescerondine. Prima però, e giustamente, avevano pensato che se voleva un pesce con le ali, l’alalonga ne faceva mille del pescerondine e doveva convenirgli assaissimo di più; ma lui non ne aveva voluto nemmeno sentire. Fortunatamente, due scagnozzi di Spadafora pizzicarono un pugno di quei pesci volanti e dato che si era sparsa la voce, li portarono a Ninai Scarfì. Ora, quei due scagnozzi erano ancora in mare e don Simone Gaspiroso, come aveva stabilito, moriva: le sue labbra erano ancora calde mentre sua nipote Isabella gliele ripassava con quelle ovarine invisibili e trasparenti, che sulle labbra sembravano bollicine della sua saliva.

Fu forse per come si tenne in vita a libito suo, sinché non ebbe il pescerondine, che i pellisquadre presero in considerazione quella novità e cogitandoci sopra, dovettero trovarci qualche fondamento. Il pescerondine, infatti, è un piccolo pesce, più che altro di vista: una specie di sardona, si faccia conto, solo che è bianca e blu e ha pinne a doppio uso d’ali: siccome non sta sempre in acqua e per lunghi tratti vola, quando viene annugolata, è uno spettacolo da vedere e da sentire, un vento fino, bianco e nero, pelo pelo all’acqua, che fa ronzio. La sua carne però, anche se tenera, è liscia e dissapita, di gusto paglino: il pescatore non ci perde tempo, perché non vale un soldo e ai riatteri nemmeno se gliela regalate, per non dire poi che pochi pesci come quello sono difficilissimi a pescare per il fatto che perlopiù perlappunto vola.

Però, ora che Simone Gaspiroso gliel’aveva fatto notare, poteva darsi che una tale babberìa di pesce non esisteva per essere venduto ai riatteri e mangiato, forse era destinato solo a quello: ovarina, a essere spalmato in mezzo alle labbra perché l’anima, lo spirito, il respiro, quello che era, traboccando trovasse, lì pronte, tutte quelle pinn’ali per traslocarsi dilà, viamare: perché, per un pescatore deve trattarsi obbligatoriamente di passare un mare, pigliare acqua, navigare.

Il pescerondine li persuadeva, poteva essere benissimo, quella, la figura di pesce che avrebbe preso la loro anima: sennò, perché aveva quella stranezza delle pinn’ali? sennò, perché la sua carne era liscia e dissapita, sapeva di niente come fosse solo apparenza e proforma, quello che giustappunto doveva essere il sapore della cosiddetta anima?

Quello fu un momento di gran favore per l’anima, mai forse si era visto tanto lustro da loro. Però, venendogli dal pescerondine, quel lustro si doveva per forza e in breve tempo appannare. Infatti, che facevano? Ognuno che moriva, dovevano perdersi di casa in cerca di pescerondine? E se pescavano, semmai lo pescavano, il pesce per il morto, il pesce per il vivo quando lo pescavano? Cioè a dire: quando se la buscavano la giornata? Il pescerondine era forse cresciuto di valore con l’aggiunta dell’anima? I riatteri avevano forse preso ad apprezzarlo? Un affare per essi e per essa, sarebbe stato, se l’anima, invece del mignunaro pescerondine, avesse scelto per il comodo suo di viaggio lo spada in primis o la citata alalonga, o la ricciola, la cernia, il dentice, o anche il tonno, il tonnacchiolo, il palamito, anche se con questi soggetti ricercatissimi correva il rischio di non arrivare mai a destinazione.

Così, passando gli anni, quel pensiero del pescerondine, i pellisquadre lo avevano lasciato quasi tutto alle femmine perché quelle faccende di nascere e di morire se le sbrigano meglio le femminelle e come fanno, fanno sempre bene, purché non si lamentino.

Persuasa però, che col pescerondine non si poteva arruffare, donna Cristina passò a dirgli:

«Per giunta, siccome si presentò la combinazione di un pugno di pescirondine fuori stagione e con le femmine implenate, ci sembrò peccato che non ne approfittavamo per spalmarle ad Amalia un poco d’ovetti sulle labbra. L’anima, pensammo, casomai trovò impaccio a uscire, quando i pescirondine metteranno le ali tra le sue labbra, se ne volerà via che sarebbe una bellezza vederla, se si potesse vederla. Bella invenzione ci portò don Simone Gaspiroso con questo pescerondine, eh, don Caitanello? Pensatela, la vostra Amalietta, pensatela come le sta a pennello la rondinella in volo. Può pure essere che con le pinnett’ali del pescerondine si piglia delle buone abitudini della rondinella di mare che parte e che torna in continuazione, non vi pare? Capace che viene e si posa alla vostra finestrella, oppure vi volteggia intorno alla testa, facendovi rinrin mentre state sull’albero dell’ontro. Eh, don Caitanello, voi ormai dovete stare con l’orecchio teso, non appena s’avvicina maggio…».

Qui però, Caitanello, aveva girato le spalle e se n’era andato, senza dirgli né vi ringrazio né chi vi pregò. Donna Cristina restò sempre però con l’impressione che quella rondine di mare che a maggio tornava con lo spada e con la quaglia e veniva a fargli rinrin attorno alla testa, gli aveva lasciato il segno dentro. Ma la mammina non doveva conoscerlo molto bene, se lo faceva tipo d’accontentarsi solo di quello.

Passarono, senza che succedesse nient’altro, i mesi con la r: febbraio, marzo, aprile, venne maggio e finalmente sullo scill’e cariddi s’affacciarono i primi spada, e con essi, come sempre, ogni cosa, pensiero o fatto, bello o brutto, passò in seconda linea. Venne, coi mesi senza r, il gran daffare della passa, dei sorteggi e delle poste, il traccheggio d’amore e di morte, e Caitanello Cambrìa salì sull’albero di filere a guidare la quadriglia dei pellisquadre cogli spada.

Gli spada, se per un verso lo sboriavano, per un altro, mettendogli di continuo sotto gli occhi il loro amore sviscerato per la femmina e quel loro impazzirsi e precipitarsi a morire dietro a lei, con lei, come se ai loro occhi anche il mare morisse, con la morte della fianchipieni, gli mantenevano fatalmente il dito sulla piaga.

Caitanello Cambrìa non era ancora tornato ad essere lui; aveva perso il puntiglio e l’animosità che metteva in ogni cosa e sull’albero non faceva il solito magnifico uso dei suoi occhi di falcone. Faceva mare e casa, dalla parte delle palme nemmeno guardava e di sua moglie non parlava mai, come non la ricordasse, né da viva né da morta.

Fu verso la fine di luglio, dopo tre mesi fitti di sole in cima all’albero di filere, che una notte si mise a sparlare: rivolgeva la parola a qualcuno che chiamava non per nome ma con l’intesa di Nasodicane o Nasomangiato, che era poi la stessa cosa, come fosse lì davanti a lui, e fu quella volta che lui credette che questo Nasodicane o Nasomangiato fosse qualcuno, una specie di guardia carceraria, tanto per dire, che veniva da parte di sua madre, come si trovasse prigioniera in qualche posto, non morta, condannata all’isola, per esempio. Per questo, sinché Nasodicane non gli si svelò alla mente per femmina, e che femmina, pensò che sua madre poteva essere una sovversiva e in quel momento s’illanguidiva forse al confino di Lipari e si sforzava allora di immaginarsela fra quei sovversivi che i pellisquadre, remando per il Golfo dell’Aria e incrociando il postale che faceva Milazzo Lipari, riuscivano a vedere qualche volta, legati insieme per i polsi con le catenelle, attorniati dalle guardie coi moschetti: stavano isolati verso poppa, girati a guardare il mare fuori della murata e don Luigi Orioles quando gli passavano davanti si alzava a mezzo e levandosi il berretto, si inchinava.

«Finalmente, finalmente…» se n’era uscito a dire Caitanello. «Ti aspettavo, Nasodicane, ti aspettavo. Che novelle mi dài di quella tale personella?» E dopo un po’: «E allora? Io pronto sono. Forza, Nasomangiato, fammi strada per dove tieni l’Acitana».

Pareva ci fosse già conoscenza fra di loro. Suo padre credeva forse che Nasodicane lo avrebbe accompagnato dall’Acitana, ma siccome, quella, col silenzio, sembrava dirgli sangue, sangue, lui pretendeva che portasse lei da lui, là, nella cameraperdormire. Ma Nasodicane, sempre zitta, non l’intendeva.

La strambottò, l’ingiuriò, le sputò sui piedi, la provocò in ogni modo e maniera, di puttana la pigliò e di puttana la lasciò. E infine, quando l’ebbe ridotta come una pellepisciata, passò a dettarle le sue condizioni con tono che non ammetteva replica:

«Levati di là. Spostati» le ordinò. «Lascia il passo a mia moglie. E mentre è qua, scordatela. Non ti azzardare a dire o fare nulla, non t’intrigare, non pipìare…»

A sentirlo, era come se fosse lì, presente e viva sotto i suoi occhi, alle spalle di Nasodicane, l’Acitana. E lui che continuava a dormire sul materasso fra le sedie nell’antistanza si era soprassaltato nel sonno, aveva trattenuto il fiato. Eccolo che tornò lui, si era detto, quando si fu orientato e sbiancando aveva capito chi veramente c’era laddèntro con suo padre. Eccolo che si risente un potentomo di puntiglio, che non si arrende e se non è Orlando né Rinaldo, è però Astolfo che non vede pericoli, parte e va direttamente nella Luna, a ripigliare il respiro dell’Acitana. Eh, non c’è proprio niente da dire: coraggio ne ha persino di soverchio, l’ha astolfino, il cuore… Tremava per lui e se ne inorgogliva: contrastava la Morte, la chiamava a disfida: per un puntiglio, per quel puntiglio, forse si stava giocando la vita. Quando finisce di parlare, pensava, si può considerare morto. Sin troppo parlò, per il carattere di quella Nasodicane.

Da quello che ne aveva sentito dire, sapeva che quella era una donna di scopo. Era come il carabiniere, il finanziere e il questurino, che se venivano, non venivano mai in visita di piacere. Il suo scopo, quella volta, era Caitanello Cambrìa, il marito dopo la moglie: pigliata la spadessa, col suo comodo veniva a pigliarsi lo spasimante pulcinella. Doveva sapere meglio di tutti, lei, di quell’afflizione del maschio, quando si ritrova solo, senza più la compagna della sua vita, così solo che sembra quasi ringraziare il lanzatore che manda anche lui a morte e lo accoppia al suo bene.

Però Nasodicane non faceva musione di sorta, suo padre parlava e non gli succedeva niente di male, anche se era pure vero che non gli succedeva niente di bene. Girava, girava ed era sempre a un punto; la sfidava, ma Nasodicane pareva stare in cima alle mura d’una città fortificata, dove teneva prigioniera l’Acitana, e di lassòpra vedeva quel palmo di cristiano di sotto nella polvere che gridava, le gridava ingiurie, la sbordellava, per provocarla a duellarsi con lui ma a lei da un orecchio le entrava e dall’altro le usciva.

Le ultime parole che quella prima volta le indirizzò furono queste, se le era impresse bene nella mente, perché gli pareva un grave fatto quello che stava succedendo nella cameraperdormire:

«Nasodicane? Sentimi bene. Porto a tua conoscenza che venni nella decisione di abboccarmi con la mia legittima sposa. Ci trovi niente da ridire? T’avviso, che se non me la rimandi con le buone, vengo di persona e me la piglio con la forza, vuoi o non vuoi. C’intendemmo? Ti dissi che m’abbocco e m’abbocco…».

A quel punto, s’aspettò che Nasodicane facesse sentire finalmente la sua voce, invece non fiatò. Questo però non voleva dire che col tacere acconsentiva, le parole di Caitanello avevano l’aria troppo mafiosa: se lo poteva mai sopportare Nasodicane? Che succederà la prossima volta? si era domandato. Però, non c’era voluto molto tempo per capire che suo padre parlava troppo per fare fatti e Nasodicane, da parte sua, taceva troppo per non farli, per cui, quanto più suo padre vinceva a parole, tanto più perdeva nei fatti.

D’allora in poi, suo padre e Nasodicane si ritrovarono regolarmente sempre d’estate, nei mesi senza r, amore contro morte, nel traccheggio di miele e fiele, fra il ferro della traffinera e le carni di seta rosa delle spadesse, fra lo zampillio vaporoso del loro sangue e quello dei loro maschi che subito si mischiava al loro come lo calamitasse.

Ogni fianchipieni intraffinata era allora, per Caitanello, l’Acitana e lui stesso era ogni pulcinella che si gettava a corpomorto per essere trafitto dal ferro che sgocciolava ancora del sangue della femmina, e tentava di saltare accanto a lei sull’ontro e tante volte succedeva che restasse in vita, ma non perché i pellisquadre si potessero permettere quel lusso di pietà, ma perché la fianchipieni, gettata sull’ontro, gli impediva il pieno governo della barca; e succedeva che il pulcinella seguisse a riva la sua femmina e aspettasse là di ricevere dai pellisquadre quella grazia.

Di estate in estate, era andato persuadendosi che gli spettacoli che vedeva dall’albero di filere, dovevano avere su suo padre catastrofici effetti contagiosi. Il peggio era quel sentore d’ovarume, di quaglio d’ova a cova che gli restava nelle mani e nel naso se quel giorno aveva toccato o accostato la faccia allo spada: perché, lanzato in piena cova e tirato fuori dall’acqua, il pulcinella sfuma da tutto il corpo una specie di forte effluvio, eccitante e schifevole, un fetore improfumato di ovarina e di lattume, una zaffata degli spurghi delle ovaie della fianchipieni che gli arrivano in un mazzo vischioso con le ova da covare che quella matrona di madre si lascia cadere a scatafascio dallo spacco di sotto senza nemmeno girarsi, e che mezzo fa chiudere e mezzo aprire ancora di più le narici. Caitanello però, ne avrebbe aperto quattro di narici, non due, se le avesse avute. Andando a letto che sapeva tutto di quel dolciastro selvaggio d’ovarume, passato da spadessa a spaduzza, fatalmente si metteva a covare pure lui a maschio e femmina. Col sonno gridava come in delirio e fatalmente, tempo passava e si scambiava con lo spada che al giorno aveva visto impazzirsi attorno all’ontro nel mare lacerato dalla sua femmina, allora allora ammazzata. E allora pure lui, pulcinella vedovato, pure lui si sfiancava attorno all’ontro, sopra al quale vedeva sfumare in vapori rosa e rossi la grande, leggiadra sagoma della fianchipieni, e smaniava di morire, s’avventava col suo osso spadato contro l’imbarcazione, lo sbatteva di punta e di taglio contro lo scafo incatramato, come bussasse alle nere porte della Morte. Ma Nasodicane stava là, come ai piedi del letto, a prora dell’ontro, e con la traffinera lo teneva bordo bordo, nell’odorata sanguinosa dell’Acitana, senza ammazzarlo mai. E per questo, una notte, fece scambio di persona, pigliando Luigi Orioles per Nasodicane. Lanzate, lanzatemi, forza, lo sfidava ingiuriosamente. Lanzatemi, miserabile Orioles Nasodicane. E che vi costa a voi, lazzarone, che vi costa con la traffinera impugnata, pigliarvi sta vendetta? Lanzate, lanzatemi, come lanzaste la femminella mia…

Per una ragione quasi identica, in quanto la fera faceva in quei mesi coi suoi denti, come don Luigi con la traffinera, ma per dieci o cento volte lui, la sua bella carneficina di spadesse, un’altra volta Nasodicane pigliò ai suoi occhi quella sembianza smorfiosa. Fera? Nasodiferamangiato? l’aveva apostrofato ed era rimasto per qualche momento senza parola, colpito forse dalla straordinaria somiglianza di connotati e di caratteri fra le due illustrissime. Pensa che bellezza d’intesa ingiuriosa ti trovai, le disse quando ritrovò la parola. Intesa ingiuriosa? Ma sentimi, sentimi che ti dico, intesa ingiuriosa ti dico… Ma sentimi, sentilo sto rimbambinito che questa sì, che è ingiuria… commentariò tra sé e sé, e per la prima volta, da quando faceva quell’opera, lo aveva sentito spremersi, anche se maligno maligno, un po’ di riso.

Non sapeva precisare quando, in quale estate, in quale mese d’està, fece come si abboccasse veramente con sua moglie. Nasodicane, nemmeno a dirlo, era sempre presente. Aveva voglia a boccazziarsi, parlava per farsi schiuma in bocca, non riusciva mai a scacciarla dalla camera: forse, vincerla non poteva, ma forse non voleva nemmeno e sotto sotto si compiaceva forse che lei assistesse al suo purparlé con l’Acitana. Ma chi voleva infasciare? Nasodicane? L’Acitana? O solo se stesso? O tutti e tre? O nessuno? Ma lui, come faceva a dirlo? Era cosa troppo grande per l’età sua, l’età d’un muccusello che era ancora come avesse gli occhi chiusi, ancora all’oscuro di vita di morte di tutto. Però, poteva dire questo: dopo la pantomima con Nasodicane, Caitanello dava netta l’impressione di abboccarsi con l’Acitana, come se l’apparolamento che faceva con Nasodicane muta, gli servisse per quello, d’incentivo, stimolo, sprone.

Ora, tirava fuori anche la veste viola, ora, forse, anche la veste viola faceva parte del suo armamentario, aveva bisogno anche di quell’incentivo, stimolo e sprone, ora: ora, forse, non ce la faceva più a competere da solo, col solo coraggio, con Nasodicane, anche un Astolfo si fa vecchiarello. Per questo, se voleva ancora strappare l’Acitana dalla sua guardiana Nasodicane, gli abbisognava figurarsela davanti agli occhi dentro quella veste viola. E poi, aspettare, aspettare, come il miracolo di San Gennaro, che quella reliquia gli sudasse sangue nel palmo delle mani.

Camminando in mezzo alla cannamele, rasente alle case, era risalito nuovamente sino al canneto: e nello stretto passaggio, ripassando dietro i muri, dietro le spalliere dei letti, aveva risentito il respiro degli addormentati, ora grosso, ora fino. Questa è la mammina, donna Cristina Schirò, si diceva nominandoli mentalmente. Queste sono madre e sorella di Duardo, rimaste senza più maschio in casa. E questi, Jano e Margherita Scarfì, e questi poi Arturo e Stena Palamara e figli. E questi, don Luigi e donna Rosalia Orioles, e questa, Marosa, che dev’essere una colomba quando dorme, almeno quando dorme…

Dopo questi respiri cristiani, seppe subito di trovarsi dietro la casa ad angolo, alla fine del canneto, anche se il muro non era più lineato di luce, dal barbaro respirare che faceva invece suo padre: con scompiglio, da gran vegliante, imbrogliandosi col respiro, inghiottendo saliva, gorgogliando e arruffandosi tutto come un mutangolo, che scava, scava e si contorce tutto, per disseppellirsi di dentro, alla fine, infelice aborto di parola. Pareva che soffiasse a grandi sbuffi il suo fiato e che questo, smuovendo il tanfo di fera e il sentore d’acetoforte, sventasse fuori per le lesionature dei muri: ed era come se Caitanello respirasse per tante bocche, quante erano le crepe per cui spirava fuori il suo sospiroso, affannato checchìare di mutangolo.

Decise, senza nemmeno fermarsi, di accordargli un altro giro. Caloma, caloma, si diceva: diamogli ancora caloma, corda corda, sagola, al pulcinella, finché non si perde di lena ora che, tanto fece e finalmente ci arrivò che smania col ferro della traffinera ficcato nel fianco… Si diceva questo, diceva di volergli accordare a Caitanello un altro giro, un altro po’ di tempo, e aveva sempre l’impressione di accordarlo anche, anzi, per primo, a se stesso, un altro giro, un altro rinvio al suo incontro con Caitanello e ne avrebbe fatto un altro ancora, di giri, se occorreva e ancora un altro, sinché insomma suo padre non riaccendeva il lume: e andava passando, svoltava l’angolo con passo leggero, quando la voce cavernosa di Caitanello si sparpagliò fuori per le fessure. Parlava all’Acitana e si scioglieva miele in bocca.

«Pàrtiti, vieni, Acitana» le diceva. «Non hai bisogno dello stabene di Nasodicane, pàrtiti, vieni, non ti spagnare, Nasodicane nulla ti può e la guerra sarà un mese e mezzo che passò e finì lo sconquasso di bombe e cannonate che non ti faceva sentire quando ti chiamavo. Pàrtiti, vieni, fa’ come ti dice Aitanello tuo. Trattieni il respiro, muovi i piedi, spingili per dietro, congiungi le mani, piglia manate d’acqua e càcciatela di davanti alla faccia, apriti l’onda scura. Vieni, così, così…»

Anche questa era una novità: si sarebbe detto che l’Acitana gli venisse per mare, ora, perciò la istruiva al nuoto, come andare sott’acqua, sommozzarsi e riassommare. Ma il mare forse, l’intendeva metaforico, mare di tenebre: oppure intendeva mare per mare e dunque aveva pigliato atto che l’Acitana era seppellita nelle sabbie sotto le palme. Di là, dicevano ai muccuselli, si scendeva sprofondando nella sabbia, si scendeva per laddèntro, lassòtto sinché non s’incontrava l’acqua salata, e scandendo poi il nero fondo marino. Allora bisognava trattenere il fiato, ma chi l’aveva più il fiato sotto quelle sabbie? e nuotare, nuotare sinché di sopra non arrivava uno specchio di luce. Allora si poteva riassommare e una volta a galla, quello che vedevano mare calmo e trasparente, traboccante di pesci che da soli, mansi mansi, saltando in barca, nella mano, senza bisogno di reti né ami né fiocine né traffinere, quello, era il loro paradiso di mare, là si sarebbero ritrovati tutti, famiglia per famiglia, chiumma per chiumma…

Ma doveva sembrargli un azzardo, doveva sembrargli di metterla in un rischio troppo grande:

«No, no, fermati» le gridò pentito. «Non fare natamento alcuno, rilassati, non ti esporre, tu tanto delicata, innocente e spratica di tutto. Aspetta, aspettami che ti vengo a pigliare io. Dammi tempo di scandagliarti dov’è che ti trovi in mare, dammi tempo che m’oriento…»

A queste parole era seguito, dietro il muro, l’arruffìo straziante, ringhioso, di lui che si gettava in quell’impresa come un cane arrabbiato, con la bava alla bocca, che scavasse dentro la sabbia con le unghie e coi denti, disseppellendo e gettando all’aria fra la polvere, ossa su ossa, vuote secche porose come pietrapomice.

Scavava, questo senso dava: ma dove, dove? Scavava forse dentro la veste viola, fra le ossa insabbiate dell’Acitana e le ragnatele della sua siluette, sopra, sotto, affannandosi a scavare, a cercare l’introvabile, fra gli strappi del suo respiro e nugoli di polvere acre e sciroccosa. Certe volte pareva che si riempisse di sabbia anche la bocca e il petto e certe volte pareva che il suo respiro fischiasse vibrando con un risentimento di corda tesa nel vento, che sfrega contro l’anello e si riscalda e brucia, e sfilaccio dietro sfilaccio, sta per spezzarsi, con un ultimo sibilo e con fragore di alberatura che rovina.

S’allontanò che arrossiva e impallidiva; s’allontanò che gli pareva di essere, ora muccusello che tornava di guerra e stava dietro il muro di casa, ora marinaio che dormiva dietro il tramezzo; s’allontanò che sentiva grandi impulsi di furore e di tenerezza; s’allontanò che pensava: meglio la guerra vera, mortale e dichiarata, meglio la guerra di cannoni e di fucili. Oh, Caitanello, padre mio meschino, la tua è guerra che non la vuoi né sai perdere, e guerra pure che non puoi mai vincere.

Se pensava all’incontro con suo padre, lo pigliava un grande stringimento di cuore e confusione di mente perché, quali parole, quali gesti doveva usargli per non tradirsi, per non lasciarsi trasparire quello che aveva visto e che non gli pareva, non gli pareva cristiano… Ora, pensava, non ha nemmeno bisogno di addormentarsi, l’opera l’arma a occhi aperti, a piacere suo. Ecco, gli viene di abboccarsi con sua moglie, lascia di fare quello che fa e s’abbocca. Anche se quello che fa, è cosa abominevole, cosa di fera, mosciame, e con quelle mani non si dovrebbe mai incalmierare con l’Acitana. Astolfo sprudente, testardo, si comportava nel suo piccolo come un grande dio francese, iattante, superbioso, tutto fumo e polvere in quella tanfosa cameraperdormire che si era eretta a fortilizio: si fabbricava la vita dell’Acitana con le sue stesse mani, come chi tira fuori tabacco e cartina, si fa la sigaretta e se la fuma.

E ora, non solo poteva armare la sua opera di punto in bianco, fra una cosa e l’altra, a lascia questo e piglia quello, ma poteva fare a meno anche della stagione propizia, dell’està e del sentore vomitoso che sale dai mari dove la fianchipieni si svacantava delle sue ova in punta allo spadino del suo fidelissimo, innamorato pazzo, che gliele cova. Eppure, quante belle e invidiabili estati aveva avuto Caitanello Cambrìa, anche se ora, là, a sentirlo in quella camera come faceva il mendico, costava un certo sforzo ricordarsi di quel Caitanello Cambrìa, che non si poteva concepire se non d’estate, a filere sopra gli appoggi dell’alberello dell’ontro, fra vento e sole, coi suoi occhi di falcone che ora spiavano in cima alla feluca, alla vedetta intinnere che gli doveva gettare il grido d’intesa che lo ribellava tutto e ora perlustravano la posta e oltre la posta, il mare montante, il mare calante, la grande fiumara dello scill’e cariddi inalberata di ontri e feluche, scandagliata da occhi famelici, silenziosa o vociata con grida di scannati dalle vedette come tanti condannati al palo, al supplizio del sole. Il falcone senz’ali volava cogli occhi sopra la cupa azzurrità di mare rigata dallo zigzag degli spada, dentrofuori, dall’amore alla morte: una lavagna d’acque, scheggiata dai ferri delle traffinere, incrociata dalle balenanti ombre delle lunghe aste, una lavagna schiumeggiante di salsedine, bava e sangue, la lavagna dove il destino di tutti si cancellava, si segnava, tornava a cancellarsi, a segnarsi, senza fine. E così la vita scorreva come il mare, col mare, il mare della vita senza sponde, e la morte, una morte, la morte di una persona, di un’Acitana, a questo mare di vita non ci poteva: i suoi poteri finivano sulla riva, ma il mare della vita dilagava anche a terra, anche a terra, nel suo flusso e riflusso, la cancellava un poco, la morte, la rendeva perlomeno indecifrabile. Così, a giudicare da Caitanello, sembrava che il mare della vita avesse svuotato d’ogni significato la morte dell’Acitana, mischiandola a sé, confondendola al destino degli spada che muoiono un anno e tornano a vivere tutti gli anni. Ma diceva lui: si può mai svuotare di significato la morte di chi morì? Caitanello, seduto sulla riva, s’era messo a svuotare il mare con le mani?

Doveva dargli ancora caloma, corda, corda: poteva forse andare a bussargli e guastargli l’opera? Si rimise a girare intorno alla testaditenaglia, col respiro arruffato di suo padre, ora grosso, ora fino, dentro l’orecchio: il respiro grosso di lui, il respiro fino dell’Acitana, perché Caitanello spartiva con lei il suo stesso respiro, glielo gettava come una cima e con quella corda invisibile, più sottile d’un capello, se la tirava di qua, e qua si stringevano insieme. Al suo orecchio, quel respirare di uno più uno, meno uno, era come qualcosa di grosso con dentro qualcosa di fino, qualcosa di potente con dentro qualcosa di debole, qualcosa che se fosse stato morto, non sarebbe stato più morto di quanto lo era da vivo.

Davanti agli occhi, come un simbolo, gli venne un verdone scodato, un verdone che alcune fere avevano pigliato a tradimento e gli avevano strappato la coda, facendolo poi galleggiare come un rottame, giocandoci e facendosene miserabile zimbello, spettacolo tra i più terribili e pietosi che lui avesse mai visto. Un pescecane scodato: qualcosa di grosso con dentro qualcosa di fino, qualcosa di potente con dentro qualcosa di debole, qualcosa di vivo con dentro qualcosa di morto. Era brutto citarglielo per simbolo a Caitanello, ma forse, se non era sacrilegio dirlo, era anche bello, perché gli pareva di riconoscergli qualcosa di più a suo padre, citandogli per simbolo quel verdone, invece di quello dello spada spasimante: gli pareva così di rendergli vera giustizia, anche se così c’era veramente da piangerlo per morto.

Quel verdone, insomma, gli sarebbe venuto per parabola, sennò perché avrebbe dovuto riassommare dal fondo della sua memoria alla superficie del mare proprio in quel momento, come muovesse le labbra, dicendo: guardami, e dimmi se io, gran lazzariatore di pesci, ridotto in questo stato, un moncone, non ti ricordo tuo padre in questo momento. Era un rispecchiamento pietroso, lo capiva, non era più quello all’acqua di rose dello spada. Questo però, s’attagliava a suo padre, lui per lui, inutile girarci intorno e farsi scrupoli di figlio. Caitanello Cambrìa e il verdone scodato erano due figure un fatto: il fatto di pestare acqua nel mortaio, il fatto di pensare di navigare e girare a folle senza più timone, il fatto di girarsi cogli occhi all’indietro come per vedersi rispuntare la mogliecoda e illudersi di potere ancora nuotare, andare e venire, soprasotto ingirogiro, nel grande, profondo ondoso mare sotto le lenzuola, agitando la bella, esaltante, timoniera mogliecoda; il fatto di non capacitarsi, di non avere occhi per vedersi, una volta scodati, ranunchiati per sempre sull’acqua, ancorati, sinché la morte non veniva a liberarli, sopra uno sputo di mare…

Per avere un’idea di quello che effettivamente può significare la vista d’un verdone scodato, bisognerebbe avere prima un’idea del verdone quando ha ancora la coda ed è il verdone, è cioè un padreterno.

Il verdone, si sa, è lui il vero pellesquadra, lui è lo squadro di nome e di fatto, lui è l’origine, pelle per squadrare, rasposa come la cartavetrata: e come è la pelle, tale è il carattere, rustico e scabroso, dello stesso colore verdastro, bilioso, del perpetuo, micidioso cupocupio che gli impronta la faccia. Ma sul verdone, a parte il fatto che è verdone, non c’è proprio niente da dire. Sopra, sotto per lo scill’e cariddi, solo con la sua ombra, fa il suo mestiere e si vede, non finge il contrario, non se la nasconde l’intenzione con cui viene. Di nascosto, nascosto di natura, ha solo la bocca, che è come gli facesse pure da bocca dello stomaco, ma quella, la bocca, fa presto a mostrarla: se viene, viene per farti danno, viene e lo vedi, lo sai, se puoi, ti ripari. Porta scritto in fronte il suo assassinaggio, non si maschera, è sempre lì che si guadagna il pane da pescecane, campando sulla vita degli altri. Se si pensa alla fera, viene di portarlo in palma di mano: un galantomo, per dirlo con quel pazziscolo di Crocitto, un incallito, ma a modo suo, serio, spartano micidiatore. Non è con lui, con lo squadro, che a cuore leggero può pigliarsi di confidenza la fera, quella vigliacchissima e tradimentosa, ma quando le viene a tiro e le viene pure il calcolo del rischio, la confidenza allora se la piglia una volta per tutte: e forse, poche altre cose nella sua vita, che è tutto un piacere, devono darle un piacere più barbaro e raffinato di questo, di questo cioè di vedere quel terribilio ridotto per sempre col culo a terra.

Ricordava come fosse stato ieri quel verdone troncato in coda. Gli avevano sempre detto che strazio era quella vista, una vista che non si poteva descrivere, e poi quel giorno lo vide e allora fu veramente come se nessuno mai gliela avesse descritta con parole appropriate, quella vista di scempio. Ma d’altra parte, come si fa a dire, con quali parole, che il vero, l’originario pelledisquadro, il pescecane, quello, l’abitué dello scill’e cariddi, il verdone, quel diocenescampi, che è dei peggio, vi commosse e vi fece pietà?

C’era già la guerra, era il mese di novembre del millenovecentoquaranta, e ricordava che quella volta erano tutta una chiumma di scagnozzi: lui, Duardo, Salvatorello, Federico Scoma, Enzo Schepis e Ninai Scarfì, tutti, salvo Ninai, giovanotti del venti e del ventuno, e tutti di lì a poco partivano, chi per il Crem di Taranto, chi per il Crem di La Spezia. Quella era stata, insomma, una delle prime e una delle ultime volte, se non l’ultima, che uscivano da soli, gli scagnozzi, per dimostrare ai pellisquadre che ormai sapevano buscarselo pure loro il pane: ma qualcuno intanto scriveva il loro nome e cognome sopra una cartolina e gliela spediva, ordinandogli di lasciare tutto e partire.

Era un pomeriggio di sole e soffiava un poco di maestrale, poco, quanto bastava per mantenere allegrotta e scoppiettante l’onda di superficie. Verso Casablanca, avevano avvistato un piccolo branco di fere. Di lontano, pareva se la sciacquettassero come stilano quando sono sazie, col sacco di merda dello stomaco pieno sino all’orlo di cantàri di sarde. Figurarsi che abbaglio avevano pigliato, vedendole di lontano nuotare e voliare, fare a quel modo le baraondose, tutte un nuovoliare in un grande schiumeggiare intorno intorno sempre in un medesmo mare. Avvicinandosi, videro però che si palleggiavano qualcosa, non si capiva cosa: qualcosa però, che quelle sciampagnone trattavano come una palla, lanciandola per aria, saltandole dietro, lasciandola cadere in acqua e tuffandosi tutte insieme a ripigliarla e accapigliandosi a ripigliarla ognuna prima delle altre, in mischie arruffate e schiumeggianti, fra contorsioni e sventagliate di code e becchi che si puntavano per aria, gettando risolini di denti.

Spinti dalla curiosità, erano andati accostando da quella parte e le fere, che se n’erano scandaliate chissà da quanto tempo, avevano allora lanciato quella specie di palla più in là, senza smettere però la pomponella, spostandosi solo di mare: in quel punto di mare che esse avevano sgomberato della loro presenza, apparve allora ai loro occhi il verdone e capirono, vedendolo, che era la sua coda quell’affare che si palleggiavano.

Le barbare l’avevano scodato e poi, per sfantasiarsi, gli si erano trattenute intorno a sollazzarsi con la sua coda, sbattendogliela contro, schifandogliela, facendogli insomma, dopo la mutilazione, mattane e martirii. Lui stava con la testa un poco sollevata dall’acqua, a bocca aperta, il terribilissimo, solitario micidiatore, coi denti a sega sotto bava e schiuma: tutto sminchiato e come pigliato dai turchi, girava intorno i tremendi occhi, persi, smarriti, derelitti. Galleggiava pesantemente, affondato a metà, come un natante che imbarca acqua, un natante a cui una tempesta strappò il timone, e non navigherà mai più e andrà come un relitto alla deriva. Quel verdone scodato non lascerà mai più la superficie, mai più si sommergerà, sarà schiavo del sole e della mutevolezza del mare, ora lo squasseranno le burrasche, sbattuto e rovesciato dai cavalloni, ora resterà come inchiodato sulle onde in bonaccia; arriveranno, attirate dal suo fetore, le mosche cavalline e non se ne allontaneranno più, levandosi e posandosi dalla piaga del suo moncone: puzzerà tanto, da appestare il mare per miglia intorno, ma morrà difficilmente in conseguenza della cancrena. Non morrà così presto: prima, resterà esposto al crudo capriccio di ogni più vile e mignunara specie di assalitori, ladricelli di strada, immondezzari, minutaglie di pesci come la sarda, che prima non erano né grandi né vivi abbastanza perché il suo occhio si degnasse di vedere che esistevano.

Quelle pulci armate di dentuzzi a spillo, e non ve n’è di più taglienti e sbrigativi, sarda e consimile minutaglia, non si sforzeranno nemmeno, non avranno nemmeno bisogno di addentare la sua pelle dura e grisposa come la cartavetrata; dal moncone della coda, morso a morso, sempre nel tenero, lo apriranno, lo scaveranno, gli arriveranno sino al cuore. A centinaia e centinaia, si precipiteranno intorno a lui e ognuno gli porterà via un pezzetto di carne; anche sazi, torneranno ad addentare quello che resta di lui e ne verranno sempre di nuovi, anche solo per un assaggio, per simbolo, perché lui è, era, l’inaccostabile, terrorizzante verdone: ma per quanto numerosi, incarogniti e lesti, la sua agonia non sarà mai breve, la sua morte mai abbastanza rapida.

Guardandolo, però, si sarebbe detto che neanche a essere mangiato vivo, avrebbe sofferto più di quanto soffriva, in quel momento, per lo scherno delle fere che giocavano a carambola con la sua coda, e chissà che avrebbe dato per nuotare un’ultima volta verso quelle sue carnefici. Quando non le aveva di fronte, perché le onde, come sopra un perno, lo muovevano lentamente intorno, storceva gli occhi da quella parte, e allora non si capiva se era la sua coda che lo richiamasse, gridandogli dal suo sangue aiuto, aiuto, oppure se era lui che la cercava e non la trovava, ed era questo, forse, il fatto che più doveva disorientarlo, era di sentirsi scodato e d’essere ancora in vita. Nei grandi, terribili sforzi che faceva per disincagliarsi, riusciva a imprimere al suo moncone uno scodinzolio, che appena appena si vedeva e come fatto col didietro, una mossa svergognata, quasi d’infemminato.

Qualche volta, le onde gli si rovesciavano sopra coprendolo tutto, e allora forse doveva temere di affondarsene come pesomorto, perché insorgeva e lottava impotentemente col muso dentuto e scattoso, frantumandosi l’acqua davanti come una lastra di ghiaccio che lo imprigionava: in quell’attimo, pareva tornato all’antico, feroce splendore, di quando aveva ancora la coda, di quando s’avventava, come un fulmine di silenzio, in fragore sulla sua preda. Ma dopo quel breve scompiglio, più grande e più tremenda appariva l’impotenza di quel troncone, il tragico e il ridicolo che erano nel corpo scodato di un solennissimo squadro. La vita medesima, allora, cogli occhi goffi e sbalorditi del verdone, sembrava fissare stralucendo il mare immenso, da una distanza sempre meno calcolabile per lui, intorno a lui, come lo comparasse alla misera goccia, che si era ridotto sotto di lui, a quello sputo su cui si sarebbe incarognito. Aveva ancora denti e ferocia, astuzia e forza, ma non aveva più la coda, ed era come dire che non aveva più niente. Scodato, era nessuno mischiato con niente: la sua fortuna, la sua scabrosa imperiosità, dipendevano dalla coda, principio del suo vivere, anche se non della sua vita, e principio del suo morire, anche se non della sua morte. Si pensava, guardandolo, che ci fosse qualcosa di terribilmente ingiusto e sbagliato nel fatto che ancora vivesse: perché il troncamento di coda non era contempo troncamento di vita per lui?

Sulla palamitara si erano zittiti tutti. Poi, tutti insieme, tutti con lo stesso pensiero, si erano trovati a remare accanto al verdone. Mentre Federico Scoma lo mirava con la fiocina per dargli il colpo di grazia, il verdone li fissava tutti, uno per uno e nessuno, coi suoi occhi pietrosi, gli occhi di chi non pratica pietà cogli altri e non la chiede per sé. All’ultimo istante, come avvertisse la fine, si sforzò ancora di smuovere il suo mozzicone di coda con la pelle a brandelli e la carne sanguinante e schiumata di salsedine: pareva che lo smuovesse coi denti, ma a malapena si vedeva che lo smuoveva. Quando però Federico gli piantò la fiocina dentro il collo e si ribellò in un impressionante morire scattoso, fu capace, quel mozzicone di coda, di sbatterlo avanti, indietro come una mazza, fracassando quel poco di mare che gli era rimasto di sotto e che gli alzò intorno in un ribollore di schiume. Quella macchia tempestosa di salsedine spiccò per un momento ai loro occhi contro la smisurata curvatura marina, bluastra, verde e azzurra, come uno sfogo, misero e furente di impotenza. Poi, la carogna scodata ricomparve fra le ultime bolle di schiuma tra le sue bave confuse alla bava del mare.

Era quel verdone scodato, che ora gli veniva in parabola per suo padre. C’era una sola differenza ed era che il verdone, per sua disgrazia o sua fortuna, non si poteva sfantasiare a fare l’opera che faceva suo padre, illudendosi di potersi riattaccare la coda con gli sputi di saliva che gli veniva in bocca a furia di sparlarsi da solo. Ecco qui infatti: mentre il verdone, perduta la coda, perdeva issofatto anche la vita, perché il suo dio si scapricciò a farlo senza pinne di galleggiamento, dimodoché lo sventurato micidiatore solo a quel prezzo, col muoversi continuamente, tenendosi a summo col tictac della coda, che si muove come da sola anche di notte quando dorme, si tiene a galla; a suo padre, invece, a prestargli orecchio, là, nella cameraperdormire, sembrava che la coda gli fosse rispuntata, o per meglio dire, a furia di spremersi sopra quella veste viola e farsi sudare sangue nel palmo delle mani, a furia di scavare come un cane dentro le ossa insabbiate di quella siluette, a furia e a furia di bramarla e sfantasiarla, da tutto questo impasto di sabbia e di polvere, di respiri e sudori, di desideri e di sangue, da questo impasto fangoso di gelo e di calore, di morte e di vita, gli era rispuntata dal fianco la moglie.

Ora, a furia di questo: di tutto questo cristiano, barbaro miscuglio, ma a furia anche e in specie di battibecco e accapigliamento con Nasodicane muta, il verdone, poteva mai arrivarci il verdone? poteva mai concepire di giostrarsi a chiacchiere con le sue Nasodicane, le fere, per riavere indietro, anche se in temporanea riconquista, la sua coda? e concepire, poi, che la coda, attaccata con uno sputo, gli potesse funzionare come prima?

Suo padre, invece, se la giostrava a piacere suo, Nasodicane, se la faceva indispensabile. Tornava a dire che se n’era scandaliato subito, ancora muccusello, e se n’era sempre persuaso col tempo, che per abboccarsi con l’Acitana, suo padre non poteva fare a meno di apparolarsi prima con la sua guardiana Nasodicane, gettandole ingiurie e improperiandola a levapelo e questo, tornava a dire, doveva servirgli per infiammarsi al vivo della cosa e superare il punto morto che c’era fra lui e l’Acitana.

Doveva aggiungere poi che col tempo gli sembrò che suo padre pigliasse vero gusto, proprio un gusto particolare che non aveva niente a che vedere con quello che si pigliava con l’Acitana, a fare quella pantomima con Nasodicane: anzi, per dirla francamente, qualche volta ebbe la stranissima impressione che Caitanello, la parte più bella e appassionata della sua amanteria per l’Acitana, la mettesse negli accenti sprezzanti e ingiuriosi che sapeva trovare per Nasodicane, come se non fosse più la ragione del contendere che lo ispirava, ma il contendere.

Ma lui, e lo aveva già confessato, aveva avuto immediata l’impressione che Nasodicane non contendesse per niente, e anzi, a orecchio, si sarebbe detto che condiscendesse, e non solo per il fatto che non pigliava mai la parola, ma perché alla conclusione dell’opera, Caitanello otteneva sempre il suo scopo. E ottenuto lo scopo, allorché aveva l’Acitana al suo fianco, Nasodicane fingeva di ignorarla sprezzantemente. Assèttati le quattr’ossa, le diceva certe volte a sfottò. Oppure, alla pantomima che aveva già fatta, faceva un’aggiunta, uno svolazzo malandrino, e la scacciava fuori dalla stanza. Avanti, march, fila, tacchìa, le ordinava. Fuori, fuori. Levaci il disturbo. Fuori, dietro la porta, aspetta là, se vuoi. Avanti, march.

A sentirlo, chi non l’avrebbe creduto che l’aveva incavallata e che Nasodicane l’obbedisse immantinente, andandosene fuori, dietro la porta, con la coda fra le gambe come un cane, come un nasodicane bastonato?

Giudicando dal di fuori, spassionatamente, doveva francamente dire che lui allora si vergognava per questa sblasata di suo padre. Provava una vera pena per Nasodicane che riteneva ingiustamente vilipesa: e se la immaginava, mentre usciva dalla cameraperdormire e passava accanto a lui, nascosto sotto la coperta, nel suo letto fra le sedie, se la immaginava cogli occhi bassi, avviliti, del cane da guardia, che non aveva, in fondo, altra colpa che questa, di fare il cane da guardia all’Acitana. Ma forse s’opponeva a Caitanello? Si avventava contro? Gli abbaiava? Gli ricusava mai il purparlé con l’Acitana? Faceva il cane da guardia per figura e poco ci mancava che la pigliasse a calci.

Ora, per Nasodicane, non provava più né dispiacere né spiacere e questo invece, dispiacere e spiacere, lo provava tutto per suo padre, che si faceva rispuntare la coda e con quella coda era come quelli che, per un fenomeno di natura, la coda ce l’hanno veramente, una punta, uno spuntone, in fondo alla spina dorsale. Hanno la forza di Sansone, però devono guardarsi dal farsi pigliare per quella punta, perché afferrati per là, diventano debolissimi, si sentono come se ogni spirito di vita li lasciasse e uno che gli volesse male, conoscendone il debole, li può mettere in ginocchio, farli stramazzare a terra con un solo dito.

Cominciava a pensare che donna Rosalia Orioles c’era andata vicino scambiandolo per un fantasma. Girava e rigirava attorno al villaggio, come un’anima in pena, che prima di essere ammessa in una di quelle case, aveva quel pegno da pagare: rivivere il passato, quella che fu la sua vita a fianco di quel padre, e questo forse era il pegno che doveva pagare perché tornava vivo dalla guerra e vivere, quello era, quello gli costava.

A quello scopo, la casa di suo padre gli faceva da conchiglia. Se ci poggiava l’orecchio, gli pareva di sentire suo padre che per lui risollevava i venti caduti ormai per sempre nel suo medesimo petto, che risoffiava il verso d’una vita che non era più vita, e non era ancora morte, ed era un accorante sentire, come è d’un vento quando cade senza riparo e sul nuovo vento che s’è alzato, fa quella mossa infelice di tornare a soffiare e resta un aborto pietoso: come nel grande scirocco di levante e ponente, quello sghiribizzo incredibile, di boria finafina, col fiato in gola, che piglia in grecale quando presume di tornare, da Malta o dalle Isole, sullo scill’e cariddi, dove fu allora allora detronizzato da quell’africano a doppia faccia, e soffio sopra soffio, si asfissia nello scirocco, schiacciandosi sopra il mare, come una quaglia sfinita dal vento contrario.

Girò ancora una volta, rasente a tutte quelle pareti di case che parevano quasi attaccate l’una all’altra, come una cerchia ininterrotta di mura traspiranti di fiati di addormentati, dove c’era chi si lagnava in sonno, chi mandava esclamazioni e gridava di paura, chi chiamava, invocava qualcuno, entrando e uscendo da visioni.

Il lume era ancora spento nella cameraperdormire. Origliò alla parete e non sentì niente, ma dopo un poco, Caitanello cominciò a sospirare macinandosi il petto, come avesse sopra basole di lava. Sospirò, sospirò e poi con una stranissima alterazione di voce, una voce come di femminomo, strozzata al femminino, quasi un filo, un fildiferro tremolante, parlò e disse una sola parola, una, ma famosa:

«Granvisire…».

Granvisire, era una parola famosa anche per lui. Quando la sentiva dall’antistanza: ecco, pensava, cominciano i conciliaboli. Granvisire, infatti, era l’appellativo con cui l’Acitana lo apostrofava e che gli riserbava come un lusso raro per le epoche di carestia, di miseria.

Ora, però, andava sentendo, Caitanello si rifaceva a mano pure quello, ma s’illudeva, glielo garantiva lui. Granvisire era una parola splendida, detta di bocca dell’Acitana, e lui muccusello s’incantesimava quando gliela sentiva pronunciare dall’altra parte del tramezzo e si svegliava come si trovasse dentro tenebre ’nfatate. Ora però, quella magnificenza d’appellativo, lo spoetizzava sulla bocca di suo padre: ma non era tanto la parola, quanto lui che gli faceva senso con la voce smorfiata al femminino, una voce talmente ingaglioffita, dell’uomo che non è uomo, che c’era d’arrossirne.

Si limiterà all’appellativo, pensò. Sentirà che l’Acitana non c’entra per niente con questa specie di pelodiverme che gli esce di gola, sentirà che quella vocetta, agra e magra, di vecchia sdentata o di vava in fasce, sa più di fera che di Acitana. Sentirà, sentirà, ma se parlava, poteva contempo sentire? Se sentiva, non sentiva certamente con l’orecchio; e con quello con cui sentiva in quel momento, doveva essere convintissimo di smorfiarla alla perfezione la voce dell’Acitana, doveva credersi che l’apostrofasse lei in persona, con la sua intonazione acitana, amabile e un poco neghittosa e sfottentina; e forse si rivedeva ancora Granvisire e quello che allora questo appellativo gli rappresentava.

Con Granvisire, con questa parola maga, l’Acitana se lo favoleggiava in bocca, lo rivestiva da Millunanotte, con sbuffi di seta, con fibbie e babbucce trapunte e dorate, con scimitarra damascata, con valore e onore, con beni sontuosi di fortuna, con meriti in gran copia, con pregi personali illustri, con imprese da andare alle stampe. Con questa apostrofe, gli carezzava il pelo arruffato dalle contrarietà: gliela gettava qua e là come un balsamo, come quando, per polpi, rivariva, si stilla olio d’oliva, una goccia qua, una là, nello scoglioso, e le acque, torbide e agitate dalla maretta, s’illimpidiscono e quietano e allora si può guardare profondo, così chiaro, che pare d’esserci.

Poi, quello che temeva, successe, perché Caitanello non si limitò a Granvisire.

«Granvisire? Granvisire?» ripigliò a dire la vocetta gaglioffa, scoglionata. «Che avete da sospirare tanto pietroso? Che ambascia vi tiene, che dolidoli? Non volete che vi sgravo, Granvisire? Ditemi, ditemi… Non la fate degna di confidenza, sta femminella vostra?»

Il senso che faceva. Le aveva sentite anche lui, non sapeva quante volte, quelle parole, dette a suo tempo, da chi andavano dette: e ora, a sentirle smorfiate da suo padre con quella vocetta di fera, era per lui come se la vera voce di sua madre fosse anch’essa allora, sotto sotto, un poco smorfiosa, un poco di fera.

Per la madò, di tutto st’organo e argano abbisognava ora per quagliare con l’Acitana: di stimoli e d’espedienti, di veste e voce, di nappe e nappine? Questo gli portava la vecchiaia: l’intimità un poco spubblicata? l’Acitana alterata? questo senso di fera che era per aria, nella camera, nella sua voce e nella sua mente?

Sentì che ritornava di voce mascolina: scatarrava, armeggiando con le corde grosse della sua voce di natura, ma non era perché si rinsaviva, bensì per dire la sua, cioè a dire, saliva di scena lui, entrava nella parte del maschio per rispondere all’Acitana:

«Io, signora, Granvisire? Un tale miserabile lo scambiaste per Granvisire?».

E poi, subito, intrafelandosi, tornò a ingaglioffirsi al femminino:

«Granvisire, Granvisire, ve lo giuro…» replicò per bocca sua l’Acitana.

A questo punto, quella voce di femminomo lo soverchiò e allora s’allontanò ancora, per fare un altro giro. Non c’era più dubbio ormai: Caitanello sarebbe andato avanti a quel modo sempre più dentro nei conciliaboli dove era stato Granvisire, con quella voce a maschio e femmina, marito abboccato a moglie, moglie abboccata a marito… E qui d’improvviso, come gli si rivelasse l’arcano, capì che era quello il bello che doveva vederci suo padre in quella voce, capì che per quello se la ingaglioffiva senza vergogna: per il fatto che doveva sembrargli di abboccarsi come mai con l’Acitana, come mai così, come due anime in un corpo.

Il Granvisire arrivava sempre con la carestia di mare, di malotempo.

Per giorni e giorni, i pellisquadre sprovavano il mare in lungo e largo, in sopra e in sotto, pescando sempre peggio, sempre meno. Scompariva il pesce di valore: ricciola, dentice o cernia; scompariva il pesce di sostanza: palamiti, alalonghe, tonni, arunghi; scompariva il pesce medio: tonnacchiolo, murena; scompariva il quattro un soldo: cefalo, sauro, o sgombro; scompariva alla fine la spatola, e quello era il segno più brutto. Argentata, larga le dita di una mano, lunga da mezzo metro a più d’un metro, di sapore appetente anche se saziante, la spatola è la fortunella dello scill’e cariddi, il folletto per casa, il boccone indispensabile che non si fa desiderare mai e per quanto deprezzata dai riatteri per il fatto, appunto, che si mangia sempre e la gente si stufa, anche a pescarne una, quella sola basta, arrotolata, a riempire occhi e gistra.

Quando la spatola manca, allora il pellesquadra si speranza, quello è segno che la carestia sdiregnò ogni pesce cristiano. Il pellesquadra s’attacca allora al pescebestino: un pescepalumbo o un pescevacca diventano sopraffinerie, portarne uno a terra pare gran bravura. Ma dal pescepalumbo al pescevacca, s’arriva al bestino in pietra, allo smeriglio, che sarebbe una specie lontana di pescecane ma ha la carne che pare alalonga, e poi al pescecane giusto, a quel tale verdone, quel tale squadro, a quel rusticone di modi, col naso sempre che gli fete. Ma bisogna arrivarci, al verdone, mettergli le mani sopra non è come fumarsi una sigaretta. Però, i pellisquadre sanno che ce ne sono di quelli che non sono impossibili e a tentarci, non si rischia la vita. Sono verdoni coi giorni contati, i verdoni che dopo ogni passa, si vedono in giro con l’osso dello spada che li attraversa da parte a parte: vivi che muoiono manmano che gli va in cancrena la spada che il valoroso pulcinella gli lasciò dentro, morendo.

Ma anche questi verdoni, segnalati all’occhio dalle punte bianche d’osso che gli spuntano dai fianchi, finiscono: restano quelli sani e restano le fere, restano per dare la misura del mare deserto, dello spopolamento che fece la carestia, come corvi e cacciaventi che volteggiano sopra le carogne nelle grandi morìe.

Ma la carestia di mare, che è la carestia di mare? Cosa difficilissima a dirsi. Di fatto si sa, perdio se di fatto si sa, ma non si sa dire a parole, non si sa, non si può definirla: perché la carestia di mare non è una maledizione che viene necessariamente per tutti in una volta, per l’intero Canale e l’intero scill’e cariddi, perché può venire unicamente per un pescatore, una chiumma, un villaggio, e può succedere persino che nello stesso mare, nella stessissima posta e quasi stessissima goccia di mare, dove uno soffre la carestia, un altro gode di grande abbondanza. Il mare si essicca in un punto solo, la fortuna ha l’uovo storto solo per qualcuno, per certuni.

È già cominciata, anche se a terra non se ne scandaliarono ancora, quando comincia il grande mutismo dei pellisquadre, mutismo fra di loro, fra loro e le femmine, fra le femmine e i vecchi e gli sbarbatelli; eppoi i muccuselli, i muccuselli che muoiono sennò, sulle prime si parlano cogli occhi e con le mani, e poi, per sfogarsi a parlare, o si allontanano verso le palme o se ne vanno alla spiaggetta della ’Ricchia, perché non ne possono più di tenersi in bocca quella cosa proibita che diventò la parola.

Il primo e più impressionante segno della carestia è sempre questa morìa di parole, e non di parole di discorsi, ma di parlottamenti e sgridii e incitamenti del varo: oooh… issa, mo’, ora… come questi, tanto per dire, e persino degli elementari saluti, bongiorno, bonanotte, benedìcite. Insomma, quel poco, cioè lo stretto necessario scambio di parole che stila il pellesquadra, nemmeno quello si sente più, è come una morìa di animali in periodo di siccità, come il malsecco che stronca le limonare: le parole si seccano e muoiono perché non sono più abbeverate dagli argomenti, dagli argomenti chiamati pesci.

Il silenzio viene dal mare e pare, certe volte, che i pellisquadre varano solo per farne delle grandi imbarcate e di lontano, a giudicare dalla pesantezza della remata, verrebbe da credere che fecero finalmente scialibi di pesce: e poi, mentre disarmano, pare veramente di sentirlo che si rovescia sulla riva e fa un gran fracasso di taciturnità all’orecchio.

Il silenzio si sprigiona di là, dalle acque incarognite, e tocca terra, entra nelle case, contagiando tutto e tutti, come un vento colloso che appuzzisce il fiato e s’attacca strettamente alle labbra, e queste si seccano e piagano come provate da una sete di mare, prolungata e incattivita dall’acqua salata: per la lingua invece, pare nutrimento ricco e malvagio, cresce, si gonfia in bocca, si muove come per scappare e col suo contatto velenoso dà bruciature al palato in tutto simili a quelle che dà la medusa, dolorosissime.

L’ultimo atto di parole dei pellisquadre è per spiegare ai riatteri, di solito dopo tre giorni di: novità? enne enne, che per qualche tempo si possono risparmiare la venuta, dato che caddero in carestia: quando sia che finisce, se gli lasciò ancora fiato in corpo, gli dànno loro una voce, a quella bella gente.

Poi, i pellisquadre si ritirano dentro di loro e pare che fecero tacitamente voto di perdersi l’uso della parola. A guardarli allora, se putacaso le parole si potesse vederle, si vedrebbe che a ognuno di loro gli cadono dalla bocca intorno alla persona, una sopra l’altra, come mattoni che si alzano in giro, come le pareti di un pozzo, e li murano. Continuano a fare le stesse cose di prima, nel senso che varano sempre e sempre tornano a mani vuote, ma ogni cosa a bocca chiusa, ormai. Nemmeno per nome si chiamano più: del resto, che avrebbero da dirsi?

Lui, aveva avuto la sua prima carestia a sette anni e ricordava tre cose, massime, fra tutte: quel silenzio, il ridere delle fere la notte e certe volte di giorno, che faceva impressione ancora di più della notte, come un risolino di spiriti maligni che uscivano nel mezzogiorno a pigliarsi sazio delle disgrazie della povera gente; e terza cosa massima, ricordava suo padre mutangolo, quando, alla calata del sole, sedevano alla tavola davanti alle suppiere ripiene di niente.

Allora, dovevano sbrigarsi e approfittare dell’ultimo sole se volevano darsi ancora un’occhiata, perché nemmeno il lume accendevano più per mancanza di petrolio. In quel momento, la faccia di suo padre gli sembrava ogni volta la faccia di uno che andava sott’acqua e tratteneva il respiro, un poco più sotto ogni giorno di più, come si misurasse la lena per scommessa, e rischiando ogni giorno di più di asfissiarsi. Sembrava sommozzato, cogli occhi irritati di sale, annacquati, con la pupilla smorta e contempo spiritata.

Veniva una sera in cui pareva di vedergli zampillare il sangue dalla bocca e dagli occhi. Pensava allora: stanotte, stanotte riassomma, sale a pigliarsi una boccata d’aria fresca, stanotte riaggalla al fianco dell’Acitana e s’abbocca con lei per rinnovarsi l’aria nei polmoni, rianimarsi gli spiriti…

E quella notte, o l’altra, Caitanello faceva con l’Acitana viva quello che faceva ora con l’Acitana morta: lui, allora, un poco era e molto si faceva morto, e l’Acitana di parte sua, per ravvivare lui, un poco era e molto si faceva viva: perché, quella notte o l’altra, agli occhi dell’Acitana, quell’uomo lazzariato spariva e appariva il Granvisire. Il Granvisire arrivava una delle notti dei giorni più neri della carestia, quando non avevano più da mangiare nemmeno una crosta di pane per pane e una mollica per companatico: sorgevano allora le tre lune del Granvisire, le tre lune che credeva di vedere chinandosi a guardare dentro l’Acitana, specchiandosi in quel pozzo senza fondo.

Erano le notti dei giorni di carestia che mandavano conciliaboli: le notti dei giorni arrabbiati, le notti dei giorni di morìa di parole che puzzavano nel fiato. In una di quelle notti, i conciliaboli sgocciolavano nel buio come pioggia di chicchi di riso, come gocce dure di pioggia, dopo mesi che non piove, sopra il fango secco, le pietre arroventate, il polverone: la pioggia che tante volte, quasi che col suo tambureggiare richiami a galla i pesci, taglia la carestia, come tante volte taglia le pestilenze, sventando i focolai e disperdendo i vapori pestiferi.

Il fottere, si dice, non vuole pensieri; ma allora, quello del Granvisire e dell’Acitana che era? che era quella specie di fiore che facevano fiorire col loro fiato nottetempo? il fiore di una piantina paragonabile al ficodindia selvaggio che spunta dalla sabbia polverosa, in giro alla plaia, dove non arriva filo d’acqua e fa quel frutto mignunaro, spinosissimo, che in bocca ha un sapore acidulo, come se si masticassero formiche? che era quello?

Forse non era vero fottere o non era solo quello: o non era quella la parola o non era quello il fatto o non era quello il significato o non era quella la sostanza. Certamente non era fottere per fottere, no, non doveva essere quello per quello. Almeno per lui, che stava a sentire dall’antistanza, tutto il teatrino basso basso che facevano come tenessero la bocca sotto le lenzuola e poi a un certo punto, pareva che se ne scendessero dentro la sabbia, dentro dentro, nascosti, vergognosi. Per lui, allora, calava il sipario, perché un muccuso dell’età sua poteva immaginare mai che chiusi i conciliaboli, continuassero l’opera dietro il sipario, in qualche altra maniera, senza più parole, a bocca chiusa?

In quelle notti, col sonno leggero leggero a causa della pancia vacante, il primo sordellino che si facevano, le prime parole soffiate fra le labbra strette ad anello, bastavano a svegliarlo: subito, al suo orecchio, era come se il silenzio si spaccasse qua e là, ai sospiri di suo padre, come una crosta di fango secco.

Caitanello faceva all’inizio come si sforzasse di spietrarsi del fiele, di tutte quelle pietre verdastre e faceva come avesse una grande difficoltà di parola, si arruffava con le sillabe e soffriva di non riuscire a spiccicarne una: la lingua, troppo gonfia, gli s’imbrogliava tra i denti, gli sforzava il palato e come gli si rovesciasse in gola, ne venivano fuori suoni di mutangolo.

Ogni volta, immancabilmente, lui pensava che a furia di silenzio si era disavvezzato al punto, che forse aveva perso l’uso della parola. Ormai, fattane esperienza, doveva sapere benissimo che si trattava del solito preambolo, che era, mezzo d’ingraziamento e mezzo di amanteria: l’esperienza però non gli giovava, e l’assaliva sempre quel pensiero, che non parla oggi, non parla domani, gli si era atrofizzata la favella.

Erano quelli, invece, i primi segni che gli tornava la parola; per parlare, però, lui aspettava che parlasse l’Acitana, come se col suo esempio lei lo istruisse sul modo di muovere la lingua, di formare le labbra e di farsi uscire di bocca le parole. Checchìava, e sospirava da rompersi il petto. L’Acitana, o dormiva veramente, o per abbellirgliela, si faceva sospirare un po’ di tempo, prima di farsi viva. Stilava così: come se il segno che era il momento per lei di comparire fosse quando Caitanello faceva un certo stabilito numero di sospiri. Poi, inaspettata tanto, quanto era aspettata, entrava in scena con la sua voce fina, com’era lei nel personale, una voce pensata molto, sembrava, perché si sentiva che prima di dirla, se la era ripetuta dentro muta muta.

«Chi si lamenta? Chi soffre e si martiria? Chi ha tale dolidoli che è come avesse basola di lava sopra il petto?» faceva, tutta ignara, in primo dire. Poi, come se allora girasse gli occhi intorno e lo vedesse, esclamava: «Oh Granvisire, voi qua? Voi, splendidissimo, sulla soglia della misera dimora mia?».

Lo appellava sorpresissima, con la meraviglia di chi all’improvviso si vede comparire davanti agli occhi qualcuno che mai si sarebbe aspettato di vedere. Una volta lui aveva cercato di immaginarsi la scena: quel Granvisire che forse aveva passato i guai suoi nel Canale, salendo da Malta, si trovava a passare lì davanti, col suo veliero provato dalla tempesta, che navigava lento, accostato a riva. A bordo, quel Granvisire sospirava talmente che i sospiri arrivavano all’orecchio dell’Acitana dentro casa e lei istintivamente usciva incontro a quei sospiri, perché il cuore le diceva che quel particolare accento di sospiri lei lo aveva già sentito. Così, ogni volta era dai sospiri che pigliava lo spunto per appellarlo: «Oh Granvisire, Granvisire…» lo apostrofava, e apostrofandolo, lo salutava, ossequiava, compiangeva, desiderava, implorava, serviva, comandava…

Caitanello stava, stava e poi come Granvisire tornava parlante per ricusarsi, in primis, a quel titolo grandioso:

«Io, Granvisire? Un miserabile pari mio, Granvisire? Ah, Masignora, me lo merito il vostro sfottò, non mi merito altro…».

Per un poco andavano avanti così, fra cerimonie di lei e querimonie di lui: quasi mai cambiavano, quasi mai ci mettevano novità di parole, quasi mai d’altronde cambiavano le cose, quasi mai la vita ci metteva novità di fatto e di fatti; e il sentimento che c’era fra loro due, nemmeno quello poteva avere cambiamento alcuno, perché scalarlo era impossibile e crescerlo altrettanto. L’amore fra Caitanello e l’Acitana era infatti come un figlio nella pancia di una incinta ai nove mesi, quando è ormai bello e completo di fattezze e non resta che partorirlo e farlo vivere da solo. L’unica differenza era, che essi non lo partorivano mai e sempre ne erano incinti, sempre, perenne, lo tenevano in quello stato calmo e trionfante, vecchio e bamboleggiato, perfetto e manchevole, maturo e acerbo, fisso e svagato, in cui vive e a volte sembra che sogni, una in due, la femmina incinta.

«Granvisire, Granvisire, ve lo giuro…» insisteva lei, con calore di fiamma. «Ah, se voi vi vedeste cogli occhi miei, se vi vedeste, se vi… V’apparireste pure voi a voi stesso un Granvisire…»

E il Granvisire:

«A mare, là, mi vorrei vedere Granvisire…».

E l’Acitana:

«C’è bontempo e c’è malotempo, ve lo devo dire io? Certo, per un Granvisire, bontempo o malotempo, sempre un tempo dovrebbe essere, il tempo che gli aggrada a lui. Però, glielo faceste mancare mai il pescedipane alla gente di casa vostra, a moglie e figlio? Quello, ce lo pescate sempre, da vero Granvisire».

E il Granvisire:

«Il pescedipane, Masignora, s’ignesca senz’esca, asciutto e secco, col pelodiverme della credenza, sinché il fornaio faroto ce la fa… Ma il pesce di mare, quello non si pesca a credenza. Eh, sì, a mare, col pesce pescato, là mi vorrei vedere Granvisire…».

E l’Acitana:

«E non vi vedete quando siete a filere, agli appoggi dell’ontro, no? Non vi vedete che bellezza di Granvisire mi diventate non appena l’intinnere dalla feluca si scappella per segnalarvi qualche maestosa fianchipieni che s’avanza col meschino pulcinella che bacia il mare per dove lei passa? Non vi vedete come vi ribellionate in cima al vostro alberello e come pigliate potere di voce e governo di barca? E il putiferio che fate, e quant’almo ci mettete per gridare alla chiumma. Alle palelle… Alle palelle… Là, là, di prora, di prora, lanzatela, lanzatela, per l’anima mia, per l’anima mia miratela, lanzatela, ahi ahi ahi, vi scapola, vi scapola, per l’anima mia, ’ma mia, ’maaa mia, ’maaa m’aaa… quando gridate questo, non vi vedete, eh? Non vi vedete che pare questione di vita o di morte, che o muore la fianchipieni o morite voi, e tante volte pare che morite voi e pare che gridate madre, madre, ’maaa m’aaa, e invece gridate alla chiumma d’ammazzarla, ammazzarla la fianchipieni per salvarvi l’anima a voi, e la chiumma di sotto si sente venire i brividi alla spina dorsale, non vi vedete, no? E non vi vedete che d’ogni posta di Sicilia e di Calabria come tutti si fermano e v’ammirano? Quello è Caitanello Cambrìa, si dicono, perché vi conosce Dio e tutto il mondo, famoso come siete per gli occhi di falcone maltese. Non vedete a mare, no, che siete un Granvisire? Ma se non vi vedete voi, vi vedo, vi vedetti io, Granvisire, quando vi sorteggiano la posta ravvicinata a terra e avete un tale rintrono di voce che mi pare di essere sopra all’ontro, sotto a voi, coi brividi che mi vanno e vengono per la spina dorsale. Ma possibile, possibile mai che coi vostri occhi di falcone maltese non vi vedete, Granvisire?».

E il Granvisire:

«Gli occhi di falcone maltese? Per cosa vedere dopo agosto, Masignora, me lo sapete dire? Per cosa vedere d’altro quando vedettero l’ultimo spada? Dopo la passa, Masignora bella, a voglia di scandagliare, il falcone maltese. Ah, Masignora, vi pare che bastano due occhi di vista buona per fare un Granvisire?».

E l’Acitana:

«Bastano, bastano e avanzano… E se m’è lecito farvi un esempio, io femminella a voi Granvisire, vi conto d’una certa signorina di Aci che un giorno che si trovava a innaffiare il basilico sopra il balcone di casa sua verso marina, e dal balcone vede un giovanotto che sbarca da una barca con altri giovanotti e s’avanza, prepotente a vedersi, con un terribilio d’occhi neri e maliatori che arrivano dappertutto e di tutto sembrano s’impadronire. E questi occhi, quando arriva di sotto, li alza al balcone e per la signorina di Aci è finita. Il giovanotto veniva di sopramare, precisamente di qua, dello scill’e cariddi, per ordinare certi remi proprio al padre della signorina, però lei lo piglia per un potentato saraceno o fatevi conto, per un Granvisire d’Oriente, un Granvisire sotto mentite spoglie, che passò il Canale e sbarcato, guarda, e tutto quello dove si posa il suo sguardo, femmine, plaie e marine: è tutto mio, sembra dire. La signorina s’incantesima, resta col boccale d’acqua in mano, si scorda del basilico, non è capace di dire nemmeno ah, e le pare quasi che il giovanotto gli dette ordine ai suoi occhi di falcone di volarsene sopra il balcone e abbrancarla per il collo con artigli di velluto, rapirla insomma, come fosse un conigliuzzo. Così, in effetti fu: per la signorina, vederlo e seguirlo fu tuttuno, e per il padre fu come se la figlia gli fosse intrafugata dai pirati, in un vedere e svedère. E voi ancora dite che non bastano due occhi come quelli per appellare Granvisire chi li porta?».

E il Granvisire:

«Bell’impresa che fece quel giovanotto, si può proprio premiare dei suoi occhi di falcone. Pescatore pezzente, s’azzardò con una signorina come quella, figlia unica, una signorina servita di tutto punto, una signorina che disponeva di balcone e maritatasi, se lo dovette scordare per sempre. Ah, quale abbaglio pigliò la signorina d’Aci, stimando quel miserabile un Granvisire. Doveva avere il sole che le straluceva negli occhi quella mattina…».

E l’Acitana:

«Il balcone, il balcone, questo balcone che sempre dite, Granvisire, a che mi serviva il balcone se restavo ad Aci una volta che vedetti voi? A piangerci forse, innaffiando di lagrime il basilico? O mi serviva per gettarmi di sotto, una volta o l’altra, scrutando notte e giorno di vedervi ricomparire? Il balcone, finì di servirmi, tenetevelo a mente, Granvisire, quando di là vi vedetti a voi».

E il Granvisire, che non voleva soltanto essere vinto, ma anche convinto:

«Ve lo raccomando, Masignora, ve lo raccomando il vostro Granvisire, ridotto come un pezzentiere dalla carestia. E vi pare, Masignora, che un Granvisire non troverebbe il modo e la maniera di sputarci sopra alla carestia? Non troverebbe, un Granvisire, di armare e navigare per qualch’altro mare, avventurandosi per Malta, nel Canale e occorrendo, gettarsi per Gibilterra nel grande oceano? Non dovrebbe, un Granvisire, tentare l’intentabile, avere questo coraggio civile, farsi così ardito? Eh, Masignora, ribrezzo, ribrezzo, vi dovrebbe ispirare un tale Granvisire incarognito…».

E l’Acitana:

«Ah, darei una bella parte della mia vita per farvi vedere come vi vedo io, con questi occhi, Granvisire. Ma questa sarebbe opera di magia e non è per me: io, meschina me, io ho solo le parole mie e queste non saranno mai all’altezza vostra, della figura che vi vedo io, di Granvisire che mi naviga bello e pieno d’ardimento di vita, sopra un veliero prezioso di legno di cedro e di vele di seta, un Granvisire che mi dà tutto st’onore e piacere, che mi entra in casa e in persona, e casa e persona me le sento ricolme d’ogni essenza di profumi, di merletti e di trine, e in bocca e negli occhi è come avessi il colore e il sapore dei pesci dal gusto più reale e sopraffino: ricciole, dentici e cernie, saraghi, orate, spigole, ombrine e spada, spada, spada che lanzaste cogli occhi vostri, Granvisire mio…».

E il Granvisire, che più lei lo lustrava, più lui, almeno a parole, s’appannava:

«Che strana lingua parlate, Masignora. Ricciole, dentici, spada. Che roba è? Roba che si mangia, per caso? Sarebbero pesci, questi che dite? Forse li conobbi, in passato, ma quasi ne persi memoria di quant’è che non ne vedo più. C’era un mare, bello, qui davanti, una volta, una volta. Ora, quel mare malandrino ci diventò peggio del pantano di Ganzirri, una lordura, una spazzatura di mare, una carogna, un carognone…».

E l’Acitana, risentita e pietente con lui come avesse detto sacrilegio:

«Non gli mostrate sprezzo, per carità, Granvisire. Fatelo per amor mio, non schifatelo così azzardosamente, ché potrebbe farci pentire…».

E il Granvisire:

«Ma come? Dovrei usargli riguardo, per giunta, a quel lazzariatore delle nostre carni? Vi scordaste di quanti giorni è che mi presento a voi, frontoso, a testa bassa, cogli occhi dello sventurato che andò limosinando a questa e a quella porta di questo spettabile mare, bussandogli persino al suo ricco Golfo dell’Aria e dicendogli: consentimi di campare quella moglie e quel figlio, oppure: consentimi di morire a me. Ma lui non apre né porte né finestre, l’eccellentissimo: forse lo riguarda la carestia dello scill’e cariddi? È talmente grande, lui, che nemmeno gli va il pensiero allo scill’e cariddi…».

E l’Acitana:

«Vi fa tornare, Granvisire, questo so, di questo non mi scordo. Sinché vi consente di tornare, sinché vi rivedo, bello vivo, che mi tornate in grazia sua, Granvisire, ve lo giuro, anche faglio, agli occhi miei mi sembra che pescaste tutti i pesci del mare. Per farvi una idea, Granvisire, vi dico questo: se il mare fosse un mendico spiaggiante, piagato, coperto di croste, infetto e puzzolente, e un giorno mi comparisse qua davanti sotto queste apparenze, io lo farei accomodare sopra sedia e cuscino, gli laverei i piedi e quell’acqua che mi servì per lavarglieli, me la berrei sorso a sorso in faccia a lui, senza mostrargli schifo o disgusto, un sorso per ogni volta che vi fece tornare, un sorso per ogni volta che vi farà tornare. Questo farei, Granvisire, se il mare mi comparisse in persona qua davanti. Perché vi fece tornare sinora, perché vi faccia, sempre, vi faccia, Granvisire…».

E il Granvisire, che qui stava un poco di più a rispondere:

«Torno, sì, torno, per vedere voi che mancate di tutto e vi desiderate dall’acqua al sale… Se penso che a casa vostra di signorina, vi fosse anche venuto desio di lingue di uccello di paradiso, don Ignazio, vostro padre buonanima, lasciava di svetriare i remi che aveva per mano, non ci pensava due volte e partiva pure a piedi, per farvi passare quel desio. Ora, io: Caitanello, mi dico, la rovinasti quella figlia unica di don Ignazio, sulla coscienza te la porterai, la signorina imbalconata di Aci…».

E l’Acitana, che qui aveva uno scoppiettio di riso come lo tenesse stretto in una piega del lenzuolo che apriva e subito richiudeva:

«Oh, Granvisire, ma che andate pensando? Vi pare che ancora signorina, mi sentivo di tali voglie di maritata incinta? Ero forse una principessa pallida e spiritata che si scapricciava in lingue di uccelli di paradiso? Questa impressione vi detti? Vi feci forse impazzire con voglie consimili, quando mi ingravidai di nostro figlio, eh, Granvisire?».

Vinto e convinto da quel lato, Caitanello sonava un’altra corda. Ripigliava a lamentarsi, ma ora si lamentava per stare meglio. L’Acitana lo aspettava, lo lasciava sospirare ancora un poco e poi era ancora lei a dargli il la:

«Oh, Granvisire, non mi regge il cuore di sentirvi come vi macinate di sospiri…».

E il Granvisire:

«Fossi nato fera, fossi nato… Quella sì, che si può pretendere a Granvisire… Per lei veramente, bontempo o malotempo è sempre un tempo. Fossi, fossi nato fera…».

Era insaziabile: sapeva di darle una trafittura ma sapeva pure che lei si sarebbe provata a non fargli invidiare la fera.

E l’Acitana:

«Oh, Granvisire, non mi vi fate sentire… Tanto vi decadde lo spirito, da desiderarvi fera? Perché, dico io, non vi spensierate un poco? Mi posso ardire, splendidissimo, mi posso, ditemi, di pregarvi a mani giunte di sbarcare qua davanti, per qualche momento, e degnarvi d’entrarmi in casa e darmi una stampa d’udienza? Allianatevi un poco, Granvisire, datevi un poco di ricreo. Avvampo a dirvelo, ah che sfacciata che sono, ma fate che vi sbroglio a uno a uno questo gomitolo di sospiri e poi ripigliate mare, se dovete, ma ormai, rianimato gli spiriti e le forze. Eh, Granvisire, per sfrontata mi pigliate?».

E il Granvisire:

«Sapete, Masignora, che mi domando tante volte? Che potetti fare per meritarvi? Che feci, che potetti, oltre che stare sempre sperso per mare? Questo mi domando tante volte».

Si capiva che ormai era sulla porta e metteva piede in casa e già si scioglieva l’armatura e si rilassava.

E l’Acitana:

«Oh, Granvisire, scordatevi ora di quel mare tinto, fatemi questo complimento: scordatevi di lui e ricordatevi di me. Pigliatevi svago, sboriatevi con questa femminella, datele due soldi di trattenimento. Ancoratevi qua col vostro veliero intartarato e venite, venite avanti, datemi la mano, venite qua vicino, ecco, ecco, ancora un poco avanti, così accomodatevi, entratemi nella divozione, datevi svago, ricreatevi, qua nel vostro siete, questo è mare fedele, pescosissimo, qua con ogni diritto vi potete vedere Granvisire, Granvisire voi e io vostra devota, devotissima…».

Il Granvisire qualche volta sì, qualche volta no, sospirava grosso un’ultima volta, facendo un risucchio col fiato e sembrava allora che pigliasse una grande boccata d’aria come se già allora, da viva, l’Acitana si trovasse al fondo di un mare e lui si doveva sommozzare e nuotare a lungo sott’acqua per raggiungerla e abboccarsi con lei.

L’Acitana l’accoglieva e non li sentiva più, né parlare né respirare: era come morissero, come se appena morti, i loro corpi fuggissero via; o come se, accogliente e accolto, fitti abbracciati, trattenendosi, abboccati l’uno con l’altro, il fiato, passassero per il letto e per la sabbia, calandosi in fondo al mare, dentro una grotta, dove, per il tempo che ci stavano, stavano fuori del mondo, ma non si potevano dire né veramente vivi né veramente morti.

A quel punto, sempre, con rabbia e pianto, muccusello ancora non scandaliato di niente, nel suo letto dietro il tramezzo, s’immaginava d’essere solo al mondo: s’alzava sui gomiti, sbarrava gli occhi scuroscuro, rizzava gli orecchi, stava un poco in ascolto, ma di là non veniva mai segno di vita. Intorno a lui era solo silenzio, sopra il silenzio rotolava il mare, che risonava cupocupo dentro le grotte della ’Ricchia, e quel fragore ingigantiva ogni volta il pauroso silenzio notturno che Caitanello e l’Acitana si erano lasciati dietro, scomparendo senza pensiero di lui.

Pensava di chiamare: ma’, ma’… e ci rinunciava, pensava d’andare a vedere e ci rinunciava, poi il sonno lo ripigliava a tradimento e gli risolveva ogni patema. Però, lo seguiva sino a dentro il sonno una specie di risentimento per padre e madre come se gli avessero fatto un torto grande, perché gli pareva che lo avessero lasciato orfano senza nemmeno avvertirlo che morivano e forse senza essere morti.

Ma questo successe sinché l’esperienza non lo rassicurò del fatto che Caitanello e l’Acitana, dopo che scomparivano, ricomparivano sempre, e sempre come rinati.

Per quella notte, per quella volta, il Granvisire e la Masignora non ricomparivano più: era come se il Granvisire avesse ripigliato mare, addobbatizzo dalla Masignora, la quale, a sua volta, s’era ritirata in casa per riuscire alla nuova comparsa del veliero del Granvisire.

Il Granvisire e la Masignora, in altre parole, avevano fatto la loro parte: perché, di quei due appellativi, col primo che richiamava il secondo, l’Acitana e Caitanello se ne servivano come di maschere sotto le quali si nascondevano il rossore del piaceruzzo che si andavano a pigliare e poi, una volta che se lo erano pigliato, le maschere se le levavano e di Granvisire e Masignora non se ne parlava più, quasi che si vergognassero di quel poco di teatrino che avevano fatto per non sentirsi troppo svergognati di quello che stavano per fare.

Qualche volta succedeva che ricomparivano ed erano già usciti al naturale: Caitanello s’accendeva un mozzone d’indigena, se l’aveva, e l’Acitana, come per fargli compagnia sinché lui non aveva finito di fumare, gli dava un po’ di conversario, e naturalmente gli domandava della carestia in corso, a che punto era, perché ora sapeva di potergliene domandare. Per quella notte, allora, era tutto finito. E doveva dire che a criterio dell’Acitana, il Granvisire, quell’appellativo che era tutto il suo sotterfugio di femminella, la sua pantomima di ritegno a conclusione della quale, un po’ per ridere e un po’ per non morire, portava Caitanello al suo piaceruzzo di marito, come un bicchiere d’acqua e limone che gli facesse bere per levarsi un poco della grande bile, quel Granvisire che degnatosi di gradire la sola cosa di lusso che una Masignora acitana poteva offrire a un Granvisire, subito spariva, dato che solo per quello appariva, voleva dire che quel fotterello che si era pigliato come Granvisire, quello bastava da solo a spietrare dalla bile Caitanello, a dargli quel rilassamento e allianamento di cui abbisognava per andare ancora avanti con quella vita, con quella carestia, con quella vita di carestie.

Questo però dipendeva dalla bile e dall’ammutimento e lazzariamento di Caitanello, dipendeva cioè da come si era messa la carestia, perché se la carestia si era messa barbara, e due su tre si mettevano sempre barbare, l’Acitana allora doveva sapere in partenza che il Granvisire, e quello che gli dava come Granvisire, non poteva bastargli a Caitanello, per levarsi un poco dai pensieri neri come di tartaro: doveva dargli qualcosa anche per la mente, qualcosa di più di un Granvisire, di un appellativo, di una parola di fumo, qualcosa di più di un fotterello, di un bicchiere d’acqua e limone.

Gli dava allora un nome, un nome che doveva avere portato per lui dal suo paese, come parte della sua dote di signorina: un nome con cui lo dichiarava reale e che faceva coppia con un altro, per lei, con cui lui le faceva gala.

Così, madre e padre che erano scomparsi come Masignora e Granvisire, che erano come persone di famiglia per lui, con la loro lingua andante, di tutti i giorni, ricomparivano che non sembravano più gli stessi, come fossero veramente rinati, in altro luogo, con altri nomi e altre vite, e lui non c’entrasse più.

Prima, veniva come un rumore di rena rotolante, una frana sabbiosa da cui sfuggivano gemiti e richiami di persone seppellite vive, che boccheggiavano per mancanza d’aria. Venivano poi grandi sospiri e risospiri e se li immaginava allora come se fossero caduti in catalessi e solo in quel momento se ne sollevassero. E venivano infine delle voci affannose e incomprensibili, che però arrivavano all’orecchio sempre più vive, come se Caitanello e l’Acitana s’avvicinassero di lontano, tenendosi a braccetto e stranamente ciuciuliando: stranamente, perché si dicevano solo due parole, una lei, una lui, e quasi sempre la stessa, eppure, forse perché la sillabavano complimentosamente, davano quella impressione di ciuciulìo tenebroso, ovattato e trillante, come un cicaleggio, a punta di becco, di passeri sull’aranciata.

«Aci mio» gli diceva lei. Oppure: «Aci reale mio».

«Galatea» le rispondeva lui. Oppure: «Gala a tea».

Solo questo, ma che intendevano dirsi? La prima volta che li aveva sentiti, gli era parso che lei gli dicesse: Acireale mio, come lo chiamasse, chissà perché, col nome del suo paese di nascita, mentre in effetti gli diceva: Aci reale mio. E gli era parso che lui le dicesse, una volta: Gala a te, come la proclamasse degna di pompa e di sfarzo, e un’altra: Galatea, come le dicesse galatota, col nome del paese di Galati Mamertino che però non c’entrava, né con lei né con lui, mentre in effetti la chiamava Galatea.

Solo questo, sempre questo: Aci mio… Aci reale mio… lei, e: Galatea… Gala a te… lui, ed era come si passassero e ripassassero, sempre uno stesso garofano lei a lui, sempre una stessa rosa lui a lei: ogni volta però, pareva che un altro garofano si aggiungesse a quell’unico, e un’altra rosa a quella sola rosa, come scoprissero una sfumatura sempre nuova di colore nel garofano e nella rosa che si regalavano, come un pensiero, una frase detta in toni sempre differenti e alla fine era come si infiorettassero con grandi, sempre più grandi, con freschi, sempre più freschi buché di complimenti, e come se di tali complimenti sarebbero stati capaci di farsene per notti e notti ancora, per mille e una notte di giorni di carestia di mare. Allora, però, a lui muccusello potevano mai venirgli a mente garofani e rose? In mente sua, invece, quel ciuciulìo meschinello, continuo: Aci mio. Galatea. Aci reale mio. Gala a te… gli faceva pane e pane, crosta con mollica, mollica con crosta. Per questo, gli ricordavano qualche volta i muccuselli come lui, quando mangiavano pane e spezzandolo si dicevano: questa è carne, mangio pane e carne di pane, oppure: questo è capicollo, mangio pane e capicollo: oppure questo è panedispagna, mangio pane e panedispagna… Ma padre e madre si mettevano forse pure loro a fare i muccuselli giocando a pane con idem come prima? Si mangiavano quei due nomi, accompagnandoli forse con carne di belle frasi, con capicollo di galanterie, con panedispagna di pensieri reali e di parole di gala? In fondo, quel muccusello, scherzandoci, era andato molto vicino alla verità, ma che poteva saperne allora lui di quella verità? Allora, a senso suo, al senso di quel muccusello, quella gli pareva una nonsenseria. La prima volta l’aveva pigliata addirittura per opera di pazzia: che s’intendano di essere, ora? si era domandato. Si rimbambirono? Uscirono di senno? Gli erano parsi anche un poco ridicoli e vergognosi come tornassero a fare zito con zita, come se parlassero con la lingua fra i denti e senza sapere perché, all’orecchio gli facevano lo stesso effetto di quelli che tornano dal servizio di leva in continente e non fanno che ripetere: mica, mica, e credono di parlare italiano con quella paroletta che nel mangiare italiano si mette come il prezzemolo, dove c’entra e dove non c’entra, ma da sola è come un mangiare di solo prezzemolo. Ma chi era quell’Aci che era detto reale? qualche principe di sangue per caso? E quella Galatea? sua moglie, c’era da immaginare, per avere gala anche nel nome, no? Ma chi erano, chi erano, che nomi erano quelli, che suggestione gli davano, quanta varietà di cose, quante sfumature di rose e garofani, quanta carne e capicollo e panedispagna gli rappresentavano davanti agli occhi, solo a pronunciarli, solo a dirli, sempre sempre, idem come prima? Era gente di Aci e di Acireale sicuramente: questo lo diceva il nome di lui a prima vista, tanto che pareva che fosse un’intesa che gli avevano messo col nome stesso del paese, oppure doveva essere uno di quei principi e baroni così ricchi che anche il nome del paese dove stanno è come di proprietà loro. Eppoi, se ce ne fosse stato bisogno, che fosse gente di Aci l’ebbe confermato da qualcosa che l’Acitana disse a Caitanello, una volta che non era di carestia e non era di notte e che fu poi l’unica volta, sia di notte e sia di giorno, che a Caitanello e all’Acitana lui gli sentì fare un accenno a quel riguardo e dire qualcosa in più dei nomi puri e semplici. E che c’entra? sentì dire quella volta all’Acitana, in risposta a qualcosa che Caitanello doveva averle detto a proposito delle Grotte di Polifemo, che sarebbero delle scogliere vicino Milazzo, e lassòpra c’era il carcere. E che c’entra Milazzo? Il fatto ad Aci successe, ad Acireale: e sennò, quello si chiamava Aci e reale per giunta? Ma potrebbe pure darsi che quello lì, il gigantone, Polifemo Unocchio, scappa scappa, arrivò a Milazzo e s’ingrottò là. Questo sì, ma quanto al fatto, fu fatto successo ad Aci, quello…

Gente di Aci: ma chi erano, chi erano, che fatto gli era successo e che c’entrava quel tale Polifemo Unocchio? Ma chi gli poteva rispondere? Questo sapeva e questo seppe, se era sapere quello. Gente di Aci, precisamente questo erano per lui, forestieri e sconoscenti, che apparivano, facevano coi nomi quella sconclusione di ciuciulìo e poi sparivano; gente di Aci che in quelle notti di carestia se n’andavano come venivano e a lui gli lasciavano solo un solletichio di suoni senza senso, assonnolenti, all’orecchio, come se quel ciuciulìo di sillabe, passando per l’anima delle canne del tramezzo, si fosse raccolto tutto lì, nel suo orecchio.

Gente di Aci, non gente di Cariddi, gente di casa, confidente, come il Granvisire e Masignora. Con questi, tanto per dire, avrebbe potuto intrigarsi a occhi chiusi nei loro conciliaboli: svegliandosi, poteva dire subitaneamente a che punto erano arrivati: perché il Granvisire e Masignora s’inventavano solo quel poco di fottere ed era come se l’inventassero per la prima volta e per questo ogni volta un po’ per celia e un po’ per non morire, armavano quell’operetta, quella pantomima a Granvisire e Masignora come per sconoscersi un poco e vergognarsi di meno; e poi se n’uscivano subito al naturale: l’Acitana e il Caitanello andanti, con la lingua e le cose di tutti i giorni, tornavano gli afflitti e patiti padre e madre che appena giorno, sursincorda, sursincorda, avrebbero ripigliato ad andare avanti con quella vita.

Aci e Galatea invece, si svegliava e poteva dire che erano sempre a un punto. Non s’inventavano nulla, non armavano nessun’opera, nessuna pantomima, facevano solo quel ciuciulìo di nomi: acimiogalateacirealemiogalaté… Solo questo, eppure questo solo gli dava all’intonazione di voce un’aria di sazietà, dava alla loro voce un tono felice di sazi, sembrava dall’intonazione di voce dargli un’aria di felicità, una felicità piena, sazia anche se malinconica, sotto sotto contristata da qualcosa, come se quella felicità gli costasse troppo, l’avessero raggiunta a caro prezzo. Una nonsenseria, questo gli pareva allora, ma contempo, allora, era come lo capisse che se gli pareva una nonsenseria era perché non se ne capacitava.

Non era cosa che lui potesse decifrare coi suoi soli mezzi, era cosa troppo intima, segreta fra lui e lei. La morte di sua madre scoprì un fianco a quell’enimma, proprio come lasciò un posto vuoto a letto: e una notte, per un caso, fu quasi sul punto, per quel varco, di trovarsi dentro all’enimma, nel mezzo, fra Galatea e Aci. Per un caso, diceva: per un azzardo, doveva dire, per un vero azzardo, un azzardo di quelli che incoscentemente può fare solo un muccuso.

Era successo una notte che sua madre era morta da alcuni mesi e da pochi giorni suo padre gli aveva detto di venirsene a dormire al posto di lei. S’illudeva forse che questo gli registrasse gli spiriti esaltati: perché, doveva averlo per forza qualche sospetto di come, una notte Granvisire, una notte Aci, tornava a muovere i pupi con Masignora e Galatea, da quel punto dove li aveva lasciati con la morte dell’Acitana.

Perlopiù, si trattava di mugugni come se sproloquiasse a bocca chiusa e di tante parole solo qualche sbavatura succedeva che gli passasse tra le labbra, ma rarissimo pronunciava parole nette, che avessero un senso, se si eccettuavano Masignora e Galatea, Granvisire e Aci: pronunciava questi nomi belli chiari, ma subito dopo pareva parlarsi in dentro, con la lingua imbrogliata, dalla bocca giù giù per la strozza.

Quella notte, potevano essere ancora nel primo sonno, aveva detto:

«Galatea» ma con sua sorpresa, non aveva finito di dirlo che lo ridisse, però interrogativo: «Galatea?». E poi, come se nel più profondo del sonno lo cogliesse un terribile dubbio, si era incantato come un disco a chiamarla, chiamarla: «Galatea? Galatea? Galatea?».

A lui gli faceva pena, ma anche, e di più, paura. Istintivamente, si era ritirato nel suo angolo di letto, e là gli era venuto un groppo di lagrime e questo groppo era riuscito a scioglierselo in gola, inghiottendosi le lagrime senza nemmeno un singhiozzo. Poi come fosse di un altro, aveva sentito la sua voce parlare da sola, salirgli come un filo d’acqua, tremula e prorompente, dalle venature lagrimose del petto e sgorgargli di bocca, come fosse la voce di un invisibile folletto che diceva dentro di lui:

«Aci mio… Aci reale mio».

Ancora non aveva finito di dire mio e già sbarrava gli occhi di terrore, già si diceva che non doveva avere i sentimenti completamente a posto per commettere un simile azzardo, una tale insensatezza, di rispondere a suo padre spacciandosi per l’Acitana.

Caitanello aveva fatto con la testa di qua e di là sul cuscino, come un cieco che sente un ostacolo ignoto e impreveduto davanti alla faccia. Aveva sentito la stonatura e questa doveva avergli strambato un poco il sonno. No, non era tornato in sensi, questo fortunatamente no, il sonno gli si era come incantato, lasciandolo che pareva sospeso a un filo, come un sonnambulo.

«Galatea? Galatea?» aveva chiamato ancora, dopo qualche secondo.

Quella voce a occhi chiusi, impastata di speranza, di dubbio, di incredulità, con un che di guardingo e di sospettoso nel fare la riprova, nell’interrogare un’ombra nell’ombra, gli aveva dato i brividi. Aveva un tono accigliato, tremendo che a lui lì, al suo fianco, faceva trattenere il fiato: sembrava che da dentro il suo sonno, aguzzando gli occhi di diffidenza, si orientasse verso quella voce che in risposta, lo aveva apostrofato Aci mio… Aci reale mio… Se lo immaginava nel sonno come circondato da alte caverne che gli rimandavano l’eco lontana dell’Acitana, con un timbro così fresco, che per forza doveva sentirla ancora viva, lì dintorno, fra le caverne del letto, le pieghe pietrose delle lenzuola.

«Galatea? Galatea?» sprovò ancora Caitanello.

«Aci mio…» gli fece eco lui, perché di eco si trattava.

Ormai s’era compromesso, non poteva più tirarsi indietro, ormai ci voleva più coraggio a zittirsi che a dire Aci mio… o Aci reale mio… Se chiamando Galatea, si fosse sentito rispondere il silenzio, anche il silenzio avrebbe potuto dargli un contraccolpo e risvegliarlo. Se non si svegliava del tutto, era per quella specie di eco che lo teneva come imbalsamato, fermo dov’era, là, pelo pelo al sonno.

Ma con la paura che aveva, anche lui era rimasto come assincopato nella stessa posizione in cui si trovava quando il primo Aci mio… gli era scappato di bocca: con la coperta tirata sulla faccia, gli occhi girati dall’altra parte, non osava muovere nemmeno un sopracciglio, perché era sicuro che se appena appena cambiava posizione, variava anche solo il respiro, quello solo sarebbe bastato a risvegliarlo.

«Galatea?»

«Aci mio…»

«Galatea?»

«Aci reale mio…»

Caitanello era parlante, ma non sembrava respirare, non muoveva neanche le labbra ed era come se la voce gli uscisse dal ventre: stava smanicato con le braccia fuori della coperta, a faccia all’aria. Con la coda dell’occhio poteva vedere il suo profilo nero, un poco sollevato sul cuscino, come si sporgesse in avanti verso una visione, con l’orecchio teso.

Cominciò a metterci lentezza nel chiamare, ma a lui quella lentezza dava i sudori freddi, perché in essa gli pareva addirittura di poterlo vedere, con la fronte aggrottata, mentre scandagliava con l’orecchio, col naso e con la mente e con tutto, teso teso, insomma, dallo sforzo di figurarsi Galatea nella voce che gli veniva data in risposta. Forse lavorava di fantasia, spagnato com’era, ma aveva l’impressione che partitosi di lontano, confuso e ingombro di sonno, passo passo dietro quella voce di Galatea, Caitanello avesse viavia guadagnato sempre più in sensi e lucidità di mente e ormai doveva essersi scandaliato del trucco: per questo, andava pensando con terrore che da un momento all’altro gli sarebbe comparso lì a fianco e tuttuno, avrebbe girato gli occhi verso di lui e alzata la mano, per sbattergliela di cozzo sulla bocca.

Veniva a toccare con mano, in ogni senso, lo sapeva, quello era Caitanello, e gli pareva di sentire già il sapore del sangue sulle labbra. Caitanello, nelle cose dove, secondo lui, si vedeva quant’era furbo, doveva sempre dare una qualche pubblicità di parole e di gesti maniscoli, per pentirsene magari subito dopo.

Ma da dove mi venne di fargli l’Acitana? si chiedeva. Non poteva nemmeno pentirsene, perché sapeva di non averci niente a che fare con quella voce spiritata che gli era uscita di bocca. Ma chi me la ispirò, chi? si chiedeva.

Era persuaso di non potersi dare una risposta, ma nello stesso tempo che se lo chiedeva, aveva avuto come una rivelazione. Pensò che gliel’avesse potuta ispirare lei stessa, l’Acitana, per pietà del suo Caitanello. Non si trovava forse al posto di lei nel letto, dove forse era rimasto il suo spirito quando se n’era andato il corpo? In quel momento non ebbe più paura, non solo, ma sentì dentro uno scatto di ribellione contro la pietà dell’Acitana e contro se stesso, perché le aveva fatto da portavoce. Non era giusta, ma era benigna quella pietà: sprofondava la guancia dentro il cuscino e gli pareva così di gridarla in un sussurro direttamente a lei, all’orecchio dell’Acitana, quella protesta e quella pena che gli gonfiava il cuore.

Quel momento venne: senza aprire gli occhi, senza muoversi, Caitanello mandò il suo braccio a tastare da quella parte del letto. Incontrò il suo fianco, sollevò la mano e gliela posò fra i capelli, e come per appurare se si trattava di capelli corti o lunghi, li scorreva a ciuffi fra le dita: gli pigliò poi l’orecchio, come cercasse al lobo un orecchino.

Qui però, ribellato da uno scoppio di tosse, si svegliò completamente. A fior di labbro, allora, come volesse e non volesse appurare chi era la persona che gli stava a fianco, lo chiamò:

«’Ndrja?» fece una prima volta, pianissimo, e poi una seconda, più piano ancora di prima: «’Ndrja?».

Sapeva benissimo che era sveglio, nessuno glielo avrebbe levato di testa, ma doveva essere convinto che quel muccuso, per paura di buscarsi qualche pelliata, si sarebbe guardato bene dal rispondere, standosene tacitamente addormentato, come gli faceva comodo a lui. Non era venuto, perciò, per toccare con mano la verità né per sgonfiare le labbra a suo figlio che gli imitava l’Acitana, non veniva col coraggio civile di appurare l’inganno, ma anzi, con la paura che il figlio gli stroncasse il piacere dicendogli: te la rifeci io l’Acitana, io ti corrisposi con Aci mio o con Aci reale mio; non veniva a domandargliene conto, ma al contrario, a pietirgli silenzio e complicità: non veniva insomma, realistico ma illuso, illusorio.

Fu questione di istanti: capì che non ci avrebbe riprovato a chiamarlo, ormai doveva pensare che il figlio si sarebbe tenuto la posta, e non doveva, non doveva…

«Eh?» gli fece, e per non lasciargli scampo, non si volle fingere nemmeno che era stranottato, che usciva allora allora di sonno. «Mi chiamasti, pa’?»

Qualcosa gli succedeva dentro: gli moriva quel bene ammirativo che aveva sempre sentito per suo padre, e un’altra specie, uguale e diversa, di bene lo sostituiva e a lui sembrava il suo bene di prima scambiato con quello di suo padre per lui, come il bene di un padre verso un figlio, un bene tenero e duro, un bene, in una parola, protettivo.

«Ah, non dormi?» gli fece Caitanello, finto incredulo. E poi: «Quant’è che non dormi?».

«Mah, sarà un’ora.»

Stette un gran pezzo a sciropparsi questo: s’accese il mozzone di indigena, che teneva sempre a portata di mano, tirò qualche boccata, poi disse, gettandosi allo sbaraglio:

«M’arrivò una voce strana in sonno che non so che diceva: accia, acciara, acciarino… Qualcosa così, ma non l’afferrai la parola vera. Non mi spiego che fu, chi fu…».

«Sì, sì, non te lo spieghi…» gli fece con rabbia, e scese le gambe a terra, sedette sulla sponda del letto dandogli le spalle: «Chi fu, chi fu. Pare che non lo sai che fui io…».

«Tu? Parlasti tu?»

«Uffa, lo sai, pa’, lo sai.»

«Oh, muccuso? Che tono mi usi, eh, muccuso?» Gli diceva muccuso, muccuso, e lui sentiva che questo non aveva più senso per lui, proprio perché sentiva di non essere più un muccuso e come lui e come lo sentiva lui, doveva sentirlo forse anche suo padre.

«Parlò lui, parlò… Ma che disse, vorrei sapere, che disse questo muccuso?» andava scandagliandolo, ma lo sfidava più a non dire, che a dire, si capiva.

«Dissi Aci mio… e dissi Aci reale mio… questo dissi» gli fece papale papale, per levargli ogni illusione, anche se, a dirgli questo, là sulla sponda del letto, si era sentito avvampare gli orecchi.

Caitanello pigliò tempo a rispondere e quando rispose, non si mostrò animoso, ma arrendevole, arrendevole e stanco, e stranamente bisognoso di sapere, di appurare.

«E perché dicesti questo? Da dove ti venne?»

«Nemmeno io lo so. Mi scappò.»

«Ma da dove ti venne? Da qualche parte ti dovette venire.»

«Forse mi venne perché stavo a letto qua.»

«E che senso gli dài tu al fatto che stavi a letto qua?»

«Che senso? Il senso che tu dicevi Gala a tea e a me mi venne di dirti Aci mio…»

Caitanello masticò la sua saliva, sbatté le labbra, si vedeva il fianco scoperto e non sapeva che farci:

«Ma tu, muccusello, che fai?» finì col dirgli, forse solo per proforma di autorità e prestigio. «Invece di dormire, ti metti alla misa, gli orecchi tesi a spiare quello che si sognano gli altri?»

«Sì, sì, ora vuole ragione, per giunta… Si mette all’orecchio, si mette a musica notte per notte e vuole che dormo…»

«E perché non te ne torni a dormire dove dormivi prima? Perché non vai e ti pari il letto fra le sedie, eh?»

E qui, all’incirca a questo punto, per la rabbia, gli erano venute le lagrime. Si sentiva il cuore stretto in una morsa, perché suo padre cadeva sempre più nelle bambinaggini, mentre l’idea sua era che doveva levarlo lui dalle bambinaggini, dato che erano due e uno doveva fare per forza il realistico, se l’altro faceva poesia. Per questo piangeva, perché sentiva che per lui era arrivato il momento di fare il grande prima del tempo, come nelle case dove un giorno il padre non torna dall’uscita in mare e il primo maschio, sbarbatello o muccuso, diventa capofamiglia. Piangeva per questo, e quelle erano forse le sue ultime lagrime di muccuso.

Si alzò dal letto e fece qualche passo, piangeva e diceva:

«Pure subito, ora, me lo vado a parare il letto…».

«Fermati» gli intimò, alzandosi sul busto. «Non ti muovere di dove sei. Te lo dico io quando te ne devi andare. Ma guardate, guardate questo muccuso quant’acqua che sta pigliando… Piange ora, piange: ihihih… Prima s’intromette, s’intriga in cose che non gli competono, e poi piange…»

Col torto che aveva, faceva schiuma, schiumogeni, era naturale.

Poi passò tanto tempo, che sembrava tutto finito. Lui si era seduto nuovamente sulla sponda, Caitanello aveva trafficato con mozzoni di sigarette e cerini, poi a poco a poco si era allungato sul letto.

E che conclusi? s’andava dicendo. Ora lo persuade di nuovo il sonno, e si rimette a musica con Gala a tea. E allora che conclusi con questa scena? Ma era qui che si dimostrava ancora muccuso, perché credeva che in una cosa come quella si potesse arrivare a una conclusione, e perché credeva che potesse dipendere da lui, arrivarci.

Non se lo sarebbe mai aspettato che Caitanello ripigliasse lui il discorso:

«’Ndrja?» lo aveva chiamato. «Mi devi dire perché dicesti Aci mio. Eh, perché?»

«Perché ti sentii dire a te Gala a tea. Per questo, te lo ripeto.»

«Io dissi Gala a tea? A me lo sentisti dire?»

«A chi allora? A te. Parlasti in sogno.»

«Io, parlai in sogno?»

«Ah, non lo sai? Ti pare la prima volta che parli? Parli sempre…» Glielo disse abbassando la voce in soffio, come si vergognasse di svergognarlo.

Suo padre, allora, con un tono sincerissimo di curiosità, gli domandò:

«Ma tu che ne sai di questo Aci e di questa Galatea?».

«Niente ne so. Che ne posso sapere io?»

«Però dici Aci, se senti Galatea…»

«Vi sentivo a te e a ma’… Ma’ che diceva Aci mio e tu che le rispondevi Gala a tea.»

«Galatea» lo corresse lui. «Ga… la… te… a.»

«Ga… la… te… a» si corresse lui.

«Sentivi…» fece Caitanello come ci riflettesse.

«Dormivo e mi svegliavo…» disse a sua scusante.

«Parlavamo tanto forte, io e tua madre?»

«No, anzi, leggerissimi. Però vi sentivo e mi svegliavo.»

«E tu allora che pensavi?»

«Niente. Che dovevo pensare? Sentivo solo il vostro ciuciulìo.»

«Ciuciulìo? Allora non sentivi solo Aci e Galatea?»

«No, solo Aci e Galatea.»

«Ma non dicesti che sentivi un ciuciulìo? Che ciuciulìo?»

«Aci mio, Galatea, Aci reale mio, Gala a tea… Questo ciuciulìo.»

Perché non gli aveva detto anche del Granvisire e di Masignora? Forse perché il Granvisire e la Masignora, alla fine, si scoprivano la faccia e tornavano andanti, giornalieri, quelli che conosceva: Caitanello e l’Acitana, con la loro vita e lingua di tutti i giorni. Ora, se Caitanello si pretendeva a Granvisire, anche ora che l’Acitana era morta, e rifacevano, lui e Masignora, i conciliaboli di una volta, questo non poteva riuscirgli pericoloso, non poteva creargli nessuna illusione spietata. Aci e Galatea invece, non sapeva chi o che cosa gli rappresentavano, non avevano l’aria andante e giornaliera del Granvisire e della Masignora, col loro parlare delle cose di tutti i giorni, compresi i sogni, che poi altro non erano che i loro bisogni. Per questo, quelli non gli ispiravano fiducia. Poteva escluderlo lui che a Caitanello, a lui come a quell’Aci, non gli avrebbe fatto un effetto amaro, maligno, ora che quella Galatea era morta?

«Ma per te, per te» insisteva Caitanello, «per te, che senso avevano st’Aci e sta Galatea? L’avevano un senso e che senso per te?»

«Che senso?» ripeté con un risolino. «Che senso dovevano avere? Nessuno, per me.»

«Niente, niente? Non ti dicevano niente a te?»

«Niente. Un ciuciulìo, te lo ripeto, un ciuciulìo.»

Sbuffò, poi allungò un braccio, gli mise una mano sulla spalla e lo tirò a sé con uno strappo come se lo pigliasse il nervino:

«Ma allora, don muccuso, perché non ti stai zitto se senti tuo padre che si fa un morso di sogno e gli scappa qualche parola di bocca? Mi vuoi spiegare perché t’intrighi in cose che nemmeno capisci, eh? Perché pigliasti parola, vorrei sapere io? Ti competeva a te, forse, dirmi Aci mio, eh?»

«Me ne pentii subito…» gli fece.

Lo strinse più forte alla spalla:

«Mi volevi pigliare in giro, per caso?».

«Sì, in giro… Sta voglia mi sentivo… Ma se nemmeno lo so come fu. Mi sentii dire Aci mio, senza sapere come.»

Le lagrime gli risalirono agli occhi, si scivolarono in bocca e fra le lagrime aveva aggiunto:

«Poi mi passò per mente persino che mi indettò l’Acitana…».

«L’Acitana?» ripeté come se si scandalizzasse del nome, di sentire, come fosse la prima volta, che anche lui la chiamava innocentemente Acitana. «Dài la colpa a tua madre ora? La pigli a scusante?»

«Te lo giuro che veramente questo mi parve, che me la dette lei, ma’, l’ispirazione, per quant’era forse che si sentiva chiamare senza poterti mai dare risposta di persona.»

«Ma non era per caso che ti sognavi pure tu, eh?»

«Ah, non mi credi che la bocca mi parlò come se fosse la bocca di ma’ e come se parlando di dentro a me lo spirito suo diceva Aci mio? Ah, non mi credi che mi lasciò a bocca aperta?»

«E l’Acitana sceglieva un muccuso pari tuo per darmi la sua risposta? Non è che le facevi lo sfottò? le facevi la ripassata, tanto per dire?»

«No, no…» gli gridò sbattendosi e sgocciolandosi tutto di lagrime. «Lo sfottò, la ripassata… A me mi venne quasi l’istinto di rivoltarmi con l’Acitana, questo mi venne di farle: di rivoltarmi, non di farle lo sfottò…»

«Che dicesti, che dicesti, muccuso?» fece lui, strabiliato. «Ti venne di rivoltarti contro l’Acitana? E perché?»

«Perché mi smuoveva la lingua a me per dirti Aci, Aci… per farti la pietosa» s’ardì azzardosissimo di dirgli. «Perché ti faceva la piaga cancrenosa…»

Qui Caitanello s’avventò come una murena, gettandosi verso di lui col pugno, ma si limitò alla mossa:

«Oh, muccuso» lo apostrofò fra i denti. «Non t’azzardare, muccuso, di parlarmi di tua madre con questo tono, sennò ti dò una làllara in faccia che t’insordisco… Gli venne di rivoltarsi a questo muccuso, gli viene di rivoltarsi, si rivolta, si rivolta, questa pulce, contro sua madre si rivolta… Ha ancora la bocca che gli puzza del latte di madre e si rivolta per addentare la minna che l’allattò…»

S’avvilì tutto a sentirlo come cercava di cambiare le carte: alla Donna Acitana, ora, metteva sopra la Regina madre, la rimetteva nei riguardi di madre, perché ora gli conveniva giocare questa carta per vincere la partita col figlio.

«Per causa tua, per causa tua fu, se mi venne di rivoltarmi…» gli gridò e tanto per cambiare, s’inondò ancora di lagrime. «Per causa tua, che chiami sempre Galatea, ti spremi, ti spremi, e l’Acitana a te ti pare che non ti sente, che non si risente, a te ti pare, ma la sento io dentro all’origliere come ciuciulìa: Aci mio… Aci mio… Tu chiami, lei chiama, vi chiamate tutte e due e non vi sentite. Io, invece, di fuori ti sento a te e di dentro sento a lei. La sento, la sento dentro all’origliere, come la sentivo all’epoca, quando lo faceva con te il ciuciulìo, e quell’Aci che sempre dice, che dice che è reale ed è suo, mi entra nell’orecchio a me, notte per notte. E così stanotte mi uscì di bocca, per forza mi doveva uscire. E per questo tu la sentisti, per me: sennò tu mai la sentivi. Ci dormi tu, forse, sull’origliere suo? Non ci dormi tu, tu no, mentre tutto succede per causa tua, per causa tua…»

Lo fece sfogare e non lo interruppe. Stava rialzato, col gomito sul cuscino e stava a sentirlo: stava a sentirlo con sentimento, questo era lo sbalorditivo. Gli rinfacciava la sua colpa e lo stava a sentire come se si dichiarasse vinto davanti a suo figlio, al muccuso: come se ne morisse sulle parole che si sentiva dire, se ne morisse di pietà per se stesso e di amore per l’Acitana e di dolcezza per suo figlio.

Per lui era come un balsamo. Era come se suo padre lo abbracciasse, allacciandolo a poco a poco, con braccia tenere, impacciate, con braccia che non ardivano, braccia di elemosinante: ma dentro quelle braccia al figlio gli passava l’infuriatura, pensava all’Acitana, a quanto gli voleva bene lei a questo terribilio di palmo d’uomo e si sentiva un vero malazionario, al confronto.

Si sporse poi attraverso il letto e allungò il braccio come per dargli la mano:

«Avanti, ’Ndrja, vienitene a letto a dormire, qua, accanto a me» lo invitò con la voce stranamente fessa. «Sennò al Golfo dell’Aria come vieni? Restammo intesi con don Luigi che dopo Enzo, Salvatorello e Federico, ti toccava a te stavolta di venire al Golfo, ma se non dormi… Che ora facemmo?» gli domandò.

Andò a spiare dalla finestrella sul canneto: là, era ancora scuro fitto ed era segno che la luna si trovava ancora a salire in mezzo al cielo, sullo scill’e cariddi.

«Saranno le nove» gli disse tornando.

«Ci sono ancora buone tre, quattro ore di sonno. Vieni, ’Ndrja, vieni e dormi. Sennò t’addormi sulla palamitara e don Luigi mi fa: ma questo muccuso non l’ha un letto a casa? che venne al Golfo, per dormire?»

Lo zìttiti pensava di dargli, lo zìttiti: credeva forse d’accattarselo con quella andata al Golfo.

«Dormo, dormo…» gli fece, smaccandogli. «Dormo, se tu mi fai dormire, dormo, se dormi pure tu.»

«E che faccio io? Veglio forse?» fece come non ricordasse più la questione.

Se doveva fargli il realistico, quello era il momento. E così si trovò a parlare a suo padre come se si fossero scambiati i vestiti:

«Non vegli, ma nemmeno dormi. Ti sogni, questo fai» gli precisò senza avere pietà. «E ti sogni sempre di st’immaginari Aci e Galatea. Forse, penso io, tu ti fai qualche illusione che sai tu, e a te forse ti pare bella, ti pare benigna st’illusione. Eh, certo, nemmeno a dirlo, io non posso parlare: che ne capisco io? che conto io? Muccuso, muccuso, tu dici, però pure io, muccuso, lo capii che quella Galatea e quell’Aci non ti possono rappresentare bene, ma male, penso io. All’epoca dell’Acitana ti servivano per farci ciuciulìo, ma ora che l’Acitana non c’è più, ti possono forse servire ancora per ciuciulìo? Ti pare che bene ti fa? Muccuso, sì, muccuso, ma a me mi fa specie quando ti sento che t’intraffichi con st’immaginari Aci e Galatea. Quasi quasi pare che te li personifichi ora che non c’è l’Acitana, mentre con lei si capiva che era solo ciuciulìo di parole…»

In mezzo al letto, Caitanello di tanto in tanto pendoliava il capo come se non si capacitasse delle parole del figlio o delle proprie notturne gesta. Alla fine, sollevò la testa e disse:

«Ah muccuso, muccuso. Ah, quante cose capisti, muccusello. Capisti pure che Aci e Galatea non sono nessuno, non esistettero, furono sempre immaginarii, immaginari che ci facevamo l’Acitana e io, eh? Ah quanto capisti, muccusello scaltro… Capisti più tu, muccusello, che madre e padre, eh?» concluse e lui quasi ci credeva, tanto era serio, triste lo smacco che gli faceva.

Stette un poco a sbuffare dalle narici, dondoliandosi col busto, e poi sembrò pigliare una grande decisione:

«Portami qua quel lume» gli ordinò e accese un cerino per fargli luce dal letto verso il canterano.

Gli portò il lume e mentre l’accendeva e regolava la fiamma nel tubo, mormorò:

«Ora lo vedi, se st’Aci e sta Galatea esistono oppure no, ora li vedi, ora li vedi…».

Pareva che il lume gli servisse per illuminare in faccia Aci e Galatea, come li sapesse presenti là, in qualche angolo, allo scuro.

Gli fece rimettere il lume sul canterano, da dove la luce cadeva ai piedi del letto: s’accese un’altra indigena e si mise seduto comodo coi ginocchi alzati e le spalle alla testiera del letto, poi gli ordinò di venirgli accanto e allora, tirando boccate di fumo, cogli occhi fissi al lume, sembrò lì lì per ammetterlo a quella grande confidenza, confidenza che lui s’aspettava che lo facesse grande da muccuso, confidenza che invece non ci fu e lui restò più muccuso di prima.

Suo padre infatti sembrava essersi alloppiato a guardare il lume: aveva avuto come una scossa solo quando la sigaretta, consumandosi, gli aveva bruciato le dita, ma nemmeno allora, nemmeno per un momento, aveva levato gli occhi dal lume. Pareva che il lume gli avesse cancellato ogni memoria, oppure che gliela facesse insorgere tutta, passata e anche futura, dalla fiamma del lume.

Lui se ne stava zitto, lo guardava di sotto, dal fianco, e gli nasceva una immensa, quieta, malinconica rassegnazione di fronte a quel fatto più grande di lui. Capiva che suo padre s’era messo a sbrigare faccende sue, di mente e di cuore. Lo aveva sentito che si passava e ripassava la mano sulla faccia come per togliersi delle fuliggini. Pareva che qualcosa gli smaniasse dentro, lo sforzasse per traboccargli di fuori e lui la tratteneva per vergogna del figlio: era come un lamento che gli veniva di eruttare, un rantolo di visceri attorcigliato e confuso, fra godere e soffrire, un rigurgito di sensazioni e ricordi, di parole e cose che gli facevano groppo e lo strozzavano.

Poi se n’era stato zitto come dormisse. Ma lui lo aveva sentito a lungo, sveglio, a faccia all’aria. Senza volerlo, gli si era spinto a poco a poco vicino, strettostretto, schiacciandosi sotto: di là passava gli occhi assonnati dalla palla del lume a Caitanello che stava a faccia all’aria, cogli occhi aperti e non si muoveva più, ed era come guardasse al passato dentro i suoi pensieri dentro la memoria dentro la stanza dentro al letto dentro la palla del lume sul canterano.

Aveva chiuso gli occhi sotto quel profilo come cadesse in avanti tra i barbagli fumosi del lume: gli era parso di aggrapparsi alla spalla di suo padre e doveva essersi addormentato là, sotto quell’ala dura e rasposa di pellesquadra, dentro il suo gomito puntato.

Si era svegliato sulla palamitara in mezzo ai pellisquadre che remavano fra le fumate dei loro respiri: suo padre doveva averlo portato in braccio e caricato come facesse parte dell’armamento. C’era la luna ancora, ma era giorno ormai: da poco si erano lasciate a manca le Isole e davanti ai suoi occhi si apriva il Golfo dell’Aria con la costa taureana che si delineava di fronte, in lontananza, ed era come si guardasse da mare aperto, come se la palamitara tornasse da una lunga navigazione in altomare.

«Benedìcite» gli fecero a sfottò i pellisquadre. «Vossia dormì bene? Lo dondoliammo a dovere a vossia o non sia mai, ebbe qualche scossa?»

«Dàtti da fare» gli disse suo padre. «Fagli vedere a sti signori di che sei capace.»

Doveva incunearsi a poppa e manmano che lo calavano, favorirgli e agevolargli lo sbrogliamento del conzo: rete e lenze, sugheri, piombi, pelidiverme, mazzi di ami ed esche, casomai il conzo si fosse imbrogliato nell’arrotolamento delle reti dentro le gistre.

Intanto che i pellisquadre scioglievano le lenze e spuntavano dal sughero i mazzi di ami ignescati per sgombri coi fiocchetti di lana, si portò a poppa, tenendosi mezzo in equilibrio, alle spalle dei pellisquadre: e là, prima di farsi posto fra le gistre, fece pipì.

Di quella notte non ebbero più motivo di parlare: né di quella notte, né dell’Aci e della Galatea di quella notte. Non ne parlarono. Non ebbero mai motivo di parlarne insieme, beninteso, perché, di Galatea, finto Aci, Caitanello continuò a parlarne sempre per conto suo, e continuava ancora, a quel che sembrava: anzi, di più, perché senza l’Acitana viva di persona, che gli restava da fare se non parlare di lei con lei, di lei con chi, almeno per lui, non poteva mai morire: Galatea, perlappunto, o di lei con chi aveva fatto morire la Masignora acitana, con Nasomangiato perlappunto? E col passare del tempo, con lui che invecchiava e lei che restava eternamente giovane, aveva bisogno di parlarne sempre di più, sempre di più e non più forse per averci ricchi purparlé e abboccamenti, ma solo per scambiarsi qualche mezza parola a scappa e fuggi, qualche sillaba o mossa di labbra alla ladricella, come coi carcerati a colloquio in parlatorio: per lui doveva essere come chinarsi a raccogliere le mollichelle, i resti ormai invasi dalle formiche, di un banchetto sontuoso, e doveva essere anche come distillare un intero, già splendidissimo giardino, attaccato dal malsecco, per una sola goccia inafferrabile di quel profumo.

E quanto a lui, dopo quella notte forse era veramente cresciuto, veramente aveva finito di essere muccuso. Con l’andare del tempo, andò capacitandosi sempre più che quelle non erano cose da poterci fare i realisti: meno che meno, con le forze di un muccuso d’una diecina di anni che si trovava a competere con soggetti che avevano l’ossa come quelle di Nasodicanemangiato, troppo dure per i denti ancora teneri della sua mente. Se la citava, nottata d’arruffamento fra padre e figlio, era solo per la storia: per lui, come per suo padre, era rimasto tutto come prima. Anche se quell’Aci e quella Galatea erano esistiti, anche se Caitanello e l’Acitana li avevano conosciuti di persona, non gli potevano aggiungere né levare nulla a lui, non gli cambiavano in niente il ricordo di quelle notti dei giorni di carestia, quel ciuciulìo nell’aranciara finofino, tenebroso, con le sillabe acimiogalateacirealemiogalaté come miglio nel becco. Quello era il suo ricordo e quello restava al suo orecchio di muccusello; suoni di parole senza le parole, suoni senza senso. Solo dopo, con l’andare del tempo, gli era passato per la mente che quella che credeva una nonsenseria, quel ciuciulìo di acimiogalateacirealemiogalaté, proprio quei nomi col reale e con la gala, quello, per Caitanello e l’Acitana, potesse essere il rumore della carrozza, l’eco della festa ricca con cui si illude la povera gente, il rumore, l’illusione di un’altra vita, della bella vita che va in carrozza. Doveva essere con quello che si svagavano l’Acitana e Caitanello col suono di due, tre sillabe, col lontano rumore di una carrozza sulla quale sedevano un certo Acireale e una certa Galatea: una notte, inaspettatamente, una di quelle notti di quei giorni di carestia, in cui le parole, le sillabe di moglie e marito cadevano goccia a goccia fra le tenebre, come pioggia chiamata dai petti a dare ristoro all’aria siccitosa, rigonfia di contagio. E cosa che lo lasciava ancora a bocca aperta, subito dopo, da padre e madre, veniva quell’impressione sbalorditiva di sazietà che davano col loro acimiogalateacirealemiogalaté, come non avessero più bisogno di nulla, ma non era come se campassero d’aria, bensì come se si fossero effettivamente sbisognati di tutte le privazioni della carestia. Da quegli splendidi, meschini Masignora e Granvisire che partivano, lasciandosi dietro quel tribolo di pescidipane e di pane di pesci, madre e padre, sotto il nome di Aci e Galatea, pareva che tornassero addobbatissimi di tutto, spirando benessere da dentro i loro nuovi, magici nomi, come una specie di sazietà di spirito e di pancia, ed era come avessero gli occhi abbuffati dalla vista di grandi pescate al Golfo dell’Aria, di lanzate di maestose fianchipieni. La Masignora e il Granvisire erano andati a seppellirsi con la carestia ed erano venuti Aci e Galatea col loro ciuciulìo come un mangiarello di sillabe che non li saziava mai, perché la loro felicità doveva forse consistere tutta nel fatto che non si potevano saziare mai, perché la felicità non c’è cibo che la possa saziare.





A un certo punto, nel ciuciulìo, era come facessero un’altra strana specie di fottisterio, perché le due voci si confondevano, le sillabe di Aci dentro le sillabe di Galatea, e davano allora l’idea di avere figliato tante altre voci in una sola a maschio e femmina. A quel punto, però, facevano veramente come i passeri nell’aranciara che pare che si baciano e s’imboccano, ma non si sa, non si riesce a vedere, a capire quello che precisamente fanno dentro il frullare delle loro ali, toccandosi e ritoccandosi col becco, arruffandosi e allisciandosi le piume all’unisono con picchiettio di becchi, quel ciuciulìo basso e dolce, piano e veloce veloce, e fra vista e udito, è come un capogiro, un leggero, inebriante senso di vertigine.

Richiudeva gli occhi a sentirli: il sonno lo invadeva, e quel suono col sonno, quel ciuciulìo conciliante, quella gentile miserevole nullità del mondo era come gli favoleggiasse di qualcosa di indecifrabile e di potentemente persuasivo, di cui l’Acitana e Caitanello conoscevano il segreto.

Il più delle volte, forse perché il più delle volte nella sua mente la carestia pigliava l’impronta delle labbra di suo padre, mute, secche e screpolate dal silenzio come zolle di terra inaridite dalla siccità, quel suono di sillabe che si lasciava fuori del sonno, quel pigolio e picchiettio di parole sminuzzate sulle labbra secche, gli si rappresentava veramente al senso come quello delle prime gocce che battevano alla superficie del mare la notte e si sentivano venire dal largo verso la riva, e sulle prime non ci si spiegava quel picchiettare lontano contro l’acqua, come di uccelli trampolieri che zampettavano sulle onde e s’avvicinavano fragorosamente ed erano gocce di pioggia.

E sempre, sempre, all’ultimissimo istante, col tacere di tutto, col sonno, gli risorgeva all’orecchio il rumore magno del mare. Gli pareva allora di lasciare per sempre il mondo bombardato dalla dolcezza di quel rombo che saliva dalla ’Ricchia sino a sotto il suo materasso steso fra le sedie, sino a oltre il tramezzo, sotto il letto dell’Acitana e di Caitanello: gli pareva anche che madre e padre e figlio, con tutte le loro grandi pene e tutte le loro piccole illusioni, scomparissero a poco a poco, rapiti in quella eco dolce e tremenda che andava e veniva, su e giù, e si alzava ai lati del letto, ai piedi, alla testa, li chiudeva, li isolava, su e giù, su e giù, ora era una culla, ora era una bara, ora il rombo soffocato, abissale della loro vita, ora il silenzio fragoroso, assordante della loro morte.

L’indomani, apparentemente, non c’era nulla di cambiato.

All’albeggiare, suo padre si ritrovava all’aperto cogli altri pellisquadre per armare. L’Acitana compariva dietro a lui e gli porgeva il bacile per sciacquarsi la faccia; poi, lei gli scaldava un tazza d’acqua con una fetta di limone o qualche foglia di lauro, e gliela portava: lui la sorseggiava a piccoli sorsi calcolati, smirciando intanto al cielo di levante, al rosé che spuntava da dietro l’Aspromonte. Quando le ridava la tazza, le metteva una mano sulla spalla e si guardavano. Dopo, era lui che si sobbarcava al più gravoso dell’armamento e del varo, facendo anche, con una specie di smania, quello che non gli competeva a lui.

Poteva essere suo padre o un altro, o due o tre insieme, quello o quelli, insomma, a cui la moglie durante la notte, facendogli credere magari che per lei avevano gusto di miele, di confetti che si squagliavano in bocca, avevano macinato fra i denti le pietre della bile, svuotandogli il sacchetto, che ancora un poco e gli sarebbe scoppiato, mentre ora l’avevano nuovamente vuoto e nuovamente potevano riempirlo.

Quand’anche un solo pellesquadra, in una di quelle notti di quei giorni di carestia di mare, passava per la moglie come per un setaccio che ne tratteneva l’estraneo e lo sporco, la bile e i veleni, quello solo bastava a dare lena agli altri, a rianimarli con la sua smania di muoversi, di fare, di dire come se quello fosse il giorno segnato per la fine della carestia. Quasi non era da credere, ma una notte l’una e una notte l’altra, ora Amalia Cambrìa e ora Margherita Scarfì, ora Rosalia Orioles, e ora Stena Palamara, tanto per dire, c’era sempre una femminella che la notte non dormiva e sola e senz’armi in vista, sfidava l’assedio della carestia e passava le linee per andarsi a ripigliate il suo uomo che non aveva più la forza di tornare di là.

Era talmente facile riconoscere il pellesquadra che aveva avuto ricreo da sua moglie, che faceva persino vergogna mostrargli di riconoscerlo: anche perché nessuno di loro faceva niente per nascondersi e Caitanello meno di tutti, lui era come lo portasse scritto in fronte e come si premiasse per l’Acitana, dell’Acitana.

Trafficava per armare, portando remi e conzi alla palamitara, o i cunei di legno per varare, e frattanto, ogni due, tre, alzava gli occhi e spiava al colorito del cielo come aspettasse con animo di sfida e di conquista il giorno che veniva. Spandeva intorno un senso di speranze nuove e animose: mostrava prescia e impeto di varare e portarsi al largo, come se durante la notte avesse sognato un grande mare gonfio di cavalloni che è segno di massima abbondanza e porta onore al pellesquadra che lo ha sognato.

Passò la soglia di casa e al suo viaggio spuntò la coda, e la coda, si sa, è sempre la parte peggio a levarsi dalla pelle: se poi si tratta d’uno scabroso pellesquadra che si chiama Caitanello Cambrìa, allora per levargli la pelle di codata e sottocodata, vi fa gettare sudori di sangue.

Suo padre, infatti, se ne uscì che non riconosceva in quello sconosciuto suo figlio: si calò la visiera sugli occhi e invece di gettargli le braccia al collo, lo costrinse a battergli sulla corazza del cuore, gli pretese, insomma, prove della sua identità di figlio, se quello, come asseriva, era il suo vero essere. E dire che lui ci andava con cautela per non fargli venire un colpo.

«Don Caitanello? Don Caitanello Cambrìa?» l’aveva chiamato più volte di dietro alla porta.

Subito, aveva visto spegnersi la luce e poi era venuta fuori la voce di suo padre come sorgesse dalla tomba:

«Chi è st’estraneo che mi parla? Che vuole da me?».

«Un amico, don Caitanello, un amico che ha da darvi delle buone notizie.»

«Notizie? Che notizie? Buone notizie a me? Chi siete? Chi vi manda? Da dove venite?»

«Aprite, ché tutto vi dico. Per questo venni.»

«A quest’ora di notte? E senza lustro di luna?»

«Ma don Caitanello, che pretendevate? Che aspettavo la luna nuova? Eppoi, s’aprite, v’accorgete che non avete bisogno di lustro né di luna.»

«Non ho bisogno d’aprire, questo so.»

«Me lo dissero che siete testardo.»

«All’inutile chiacchierate. Non m’incantate.»

«V’incanto? Ma perché v’incanterei? Che mira posso avere? Che scopo? Avete tesori in casa? Diventaste ricco, alle volte, col vostro mestieruzzo?»

«Seta, seta, bella seta fina…» smaccò lui per uffa.

Ancora pareva tutto naturale, uno che proprio non sospetta né immagina: ma con Caitanello come si poteva dirlo? Che traccheggiava a fare con lui? Tanto valeva sprovarlo tutto:

«Ma possibile mai, io mi domando e dico» gli fece. «Possibile mai che non vi viene a conoscere sta voce che sentite?»

Non rispose, ma dopo qualche momento lo sentì che abbassava il saliscendi, apriva uno spiraglio della porta e se ne stava zitto allo scuro, con la sua sagoma biancheggiante, i mutandoni ai ginocchi, la maglia con le mezze manichette, i capelli e la faccia di pallore, in mezzo alla striscia nera della porta.

«Di chi sarebbe sta voce che dite?» chiese malfidente. «Perché mi dovrebbe venire a conoscere? Chi sareste voi?»

Fece male, ma fu un gesto istintivo: invece di rispondergli, allungò una mano verso la sua sagoma di fantasima e andando alla cieca, invece del braccio o della spalla, gli mise la mano al collo: Caitanello si ritrasse di colpo richiudendo in un lampo la porta.

«Che intenzioni avete?» gli fece tutto alterato di laddiètro. «Veniste forse per mettermi le mani alla gola?»

«Ma quali mani alla gola? Una stretta di mano vi scandalizza tanto?»

«Bella cosa la stretta di mano, ma mi dite perché, eh, perché ci dovrebbe essere sta stretta di mano fra noi due? Voi, che mi venite, voi a me?»

Forse si era rimbambinito senza, con questo, perdere quel suo tono tutto suo, incarnato, di chi presume in un colpo d’occhio, anche nello scuro più fitto, di contarti quanti peli hai. Gli veniva di palesarsi, di dirglielo che era suo figlio, ma un timore lo tratteneva, perché si sapeva, in tempo di guerra, di quanti padri e di quante madri cadevano secchi assincopati aprendo la porta e sentendosi dire: ma’, pa’. I figli se la scapolavano e i genitori c’incappavano, sempre di morti in guerra si trattava. L’unica era di mandare avanti un amico, qualcuno per preparare i parenti a notizia sia di morte sia di vita. Ma lui dove lo pigliava a quell’ora un amico?

«Don Caitanello, lasciate stare» gli fece scoraggiato. «Chiudetevi, chiudetevi, ritiratevi. Scusate il disturbo.»

«Ah, ve n’andate? Vista la malaparata, ci rinunciate, eh?»

«Va be’, sì, ci rinuncio, avete ragione voi. M’accorsi che siete troppo scaltro per pigliarvi di sorpresa.»

La voce di suo figlio non gli diceva niente, non gli scandaliava l’orecchio, pareva essersela scordata completamente, dopo tanto che non la sentiva: ma un padre può mai scordarsi della voce del figlio? non gli parla dentro?

Si mise a sedere sulla soglia, senza far rumore, e badando a non appoggiarsi nemmeno alla porta. Suo padre era sempre laddiètro, alle sue spalle:

«Ehi, voi» lo chiamò dopo alcuni momenti. «Ehi? Ci siete ancora o ve la filaste?»

«Qua sono, qua. Me la filai? E perché? Vi dissi che venni per vedere voi.»

«Vedere me, dite? Vedere me?»

«Sì, sì: vedere voi» gli rispose parlandogli con la guancia aderente al legno della porta. «Qua sono, dietro la porta; e di qua non mi muovo. Qua mi troverete a giorno.»

Dovette dargli da pensare, questo: se ne stette zitto e non si mosse. Lui fischiettò e intanto gli venne di cercarsi nelle tasche come per fare un repulisti: trovò il pettinino spezzato, il fazzoletto che sapeva di mare per quanto lo aveva lavato in viaggio, usando la rena per sapone e poi, perché si asciugasse in cammino, tenendolo spiegato all’aria per un pizzo come fosse la banderuola di pezza bianca, di uno che s’arrendeva; trovò ancora qualche rimasuglio del cioccolato con cui era partito da Napoli, ma oltre questo e i soliti peli di tabacco, non aveva nient’altro nelle tasche, né tesserino, né fotografie, né lettere, niente: se moriva per strada e avessero dovuto riconoscerlo, non gli avrebbero trovato nulla che servisse a quello scopo, il vecchio insoldatato della spiaggia taureana, al suo paragone, era fornitissimo di segni di riconoscimento.

«Ehi, voi?» tornò a chiamarlo Caitanello. «Vi sentireste l’almo di farvi spiare in faccia sotto il lume?»

Gliela portava come un’impresa di gran coraggio: se non si era rimbambinito, quella era farsa. Dove non arrivava la sua scaltreria…

«E perché no? A piacere vostro. Eppoi, per la verità, qualche freddo me lo sento, dopo non so quanto che stetti maremare.»

«Venite di mare?» fece tutto sorpreso, interessato.

«E allora di dove? Di terra?»

«Ora, qua davanti sbarcaste? Questo intendete dire?»

«Ora sì perlappunto, qua davanti.»

«Sbarcaste?» insistette come non si capacitasse. «Veniste nuotando? Ve la faceste a nuoto di Calabria in Sicilia, questo mi volete infasciare?»

«Ma quale nuoto? Chi vi disse nuoto? E che ero Colapesce che in quattro bracciate si faceva da sponda a sponda?»

«Ah, sentiste parlare pure voi del famoso Colapesce?»

«E vi meraviglia? Ma voi, mi pigliaste davvero per trapanese o palermitano?»

«A nuoto, no. Allora, come?» continuò per conto suo. «Con uno zatterone inglese per caso? Per caso, fecero un’eccezione per voi?»

A conversario si metteva, a conversario con la porta di mezzo, uno dentro e l’altro fuori:

«Allora, che fate con quel lume?» gli chiese per troncarla, perché non ce la faceva più a storcere il collo per avvicinare la bocca alla porta.

Lo sentì andare e tornare col lume acceso, con la luce che s’avvicinava sul pavimento, arrivava dietro la porta e attraverso le smozzicature del legno in basso, s’affacciava sulle intacche e le scannellature delle due basole sulla soglia.

Si alzò, levandosi il berretto, mentre suo padre apriva la porta:

«Avanti. Venite alla luce» gli fece.

Si teneva indietro, forse per non esporsi, forse per non fare luce fuori. Gli lasciò libero il passo, e appena messo piede dentro, se lo vide davanti armato di lume: stirandosi col braccio, lo sollevava in avanti di tutta una testa in faccia al figlio, sicché, mentre vedeva, non era visto.

Restarono lì, subito passata la soglia. Gli spiò in faccia un bel pezzo senza parlare: lui cercava di piegarsi col busto in avanti e dargli tutto l’agio di spiarlo ma non riusciva a tenere gli occhi aperti davanti alla fiamma del lume. Dal tempo che ci metteva, c’era da credere che per quanto barbuto, baffuto e zazzeruto, doveva averlo ormai riconosciuto e ora inghiottiva a poco a poco la sua commozione. Invece, se anche da quello smirciare gli veniva una qualsiasi emozione, questa stava scambiandosela dentro, punto per punto, col suo scabroso puntiglio:

«Chi siete? Chi cercate?» gli fece senza battere ciglio, come a conclusione del suo smirciare.

Allora, ebbe un impulso scattoso, e incarcandosi il berretto in testa con tutte e due le mani, gli scappò di dire:

«Per la madò, per la madò. E sapessi almeno se è farsa. Altera talmente i connotati la guerra, talmente, che il padre non riconosce più il figlio?».

Ebbe un tentennamento e la mano che impugnava il lume tremolò un poco. Menomale, pensò: si risentì. Ritirò un poco il braccio e si tenne il lume alto sulla spalla come volesse gettarsi luce sulla persona, perché il figlio vedesse lui a sua volta. Questo lo raddolcì, e lo fece pentire del suo scatto. E allora lo guardò, lo vide bene, rivedendolo dopo tanto e gli pareva come l’avesse lasciato il giorno prima, se non fosse stato per quel ciuffo bianco che gli svolazzava senza vento sopra una tempia e per quelle screziature bluastre sugli zigomi, sotto gli occhi, come gliele avessero fatte le lagrime stillandogli sopra goccia a goccia, per anni. Qui la dolcezza si fece intenerimento, e forse era commozione, quella. Stavano zitti tutti e due, e sembravano così commoventi e commossi che gli restava solo di abbracciarsi. Ma non doveva ricordarselo più tanto bene che tipo da spiaggia era Caitanello.

«Ma a chi glielo cantate questo piede di canzone?» se ne uscì, infatti, a dirgli.

Gli parve di vederlo tirarsi indietro nelle spalle e allentare le pupille, come se avesse già visto quanto doveva e poteva ritornarsene sulle sue posizioni, rimettendo la giusta distanza fra loro due. Era sicuro come la morte che l’aveva riconosciuto ad occhio: restava da sapere ora, quando si sarebbe deciso a riconoscerlo a parole.

«Figlio, figlio…» gli smaccheggiò. «Ma chi cercate?» proseguì di bene in meglio. «Di quale padre per virtù di Spirito Santo sareste figlio, voi? Mi compariste di notte per darmi i numeri, alle volte?»

Forse era partito di mente, stilava quei comportamenti, mai però di quel genere sacro.

Per imporsi la calma, dovette levare gli occhi da lui e fingere di dare un’occhiata intorno. A quella occhiata, allora, come se l’odorato si risvegliasse cogli occhi, risentì di là del tramezzo la puzza di fera squartata fresca, quel tanfo insopportabile di selvaggio che macerava nel bagno d’acetoforte. Il tanfo, piuttosto che esalare, sembrava sgocciolare terraterra, quasi materiato. Le tenebre dalla cameraperdormire parevano dilagare sul tramezzo, la luce raggiata dal lume, la ribellava qua e là, facendola ballare sopra e sotto secondo lo svampare della fiamma: là in mezzo, il tanfo si animava nella immaginazione ed era un oscuro, spaventoso abominio di cose sbagliate, mischiate e scambiate ad opera di quello stravagantissimo di padre, con la fera squartata dentro la veste viola stesa sul letto e con l’Acitana fatta a pezzi dentro la gistra.

Rigirando gli occhi verso suo padre, si trovò senza volerlo che gli dava corda e gli parlava a uso suo, estraniandosi da figlio, come lui da padre:

«Stabiliamo questo per intanto» gli disse. «Voi l’avevate o non l’avevate un figlio? E questo figlio si chiamava ’Ndrja? E aveva o non aveva una voce che, tanto per fare un esempio, si avvicinava alla mia?»

«Una voce si fa presto a contraffarla» oppose lui, partendo dalla fine, «e un nome, presto a sapersi.»

Posò il lume sulla tavola, regolò la fiamma, si dedicò a questo come ritenesse ormai chiusa la questione, ma stava solo studiando le parole. Poi, accucchiaiò una mano davanti al lume, e deviando la luce da lui, alzò gli occhi e lo guardò e disse aguzzo:

«E quanto al figlio che dite, l’avevo, non l’ho, l’avevo: una volta…».

Ci mise vera e propria astiosità in questo dire, ma non contro la malasorte che poteva avergli strappato il figlio, bensì contro lo stesso figlio: gli sonava all’orecchio, stranamente, col tono risentito di Ciccina Circé verso Baffettuzzi. Ma questionammo in passato, di persona o per lettera, e non me ne ricordo? gli voleva dire. Ti portai offesa? Che poteva essere? Gli avesse spezzato il filo con l’Acitana, l’avrebbe capito, ma da quel lato era sicuro.

S’armava di pazienza: era come all’inizio di un duello, sapeva quanto gli sarebbe costato scalfire la corazza di quell’uomo testardo. Duellarci? Arrenderglisi, avrebbe dovuto.

«L’avevate? Ma perché? Volete dire che non è più a questo mondo, quel vostro figlio?»

«E che devo dire? Sarà magari ancora a questo mondo, ma per gli altri, non per me. Sono tre anni che se ne sta piedipiedi, lontano di casa, se non lo sapete, tre…» e faceva tre con le dita. «E sono sei mesi: sei» fece con una mano più l’indice dell’altra, «sei mesi che non dà segno di vita. Debbo dire che l’ho, un figlio così? L’avevo, devo dire, l’avevo.»

«Ma se arrivo io e vi dico, per scienza mia, che l’avete ancora, arrivo io e vi porto questa bella notizia, voi mi credete?»

«Finirono, caro amico, le belle notizie per Caitanello Cambrìa. Quando fu che ebbi l’ultima nemmeno me lo ricordo più. Ormai, me ne posso aspettare una sola di belle notizie e quella, tempo passerà, ma mi sarà portata.»

«Allora, se non mi credete, scusate il disturbo. Benedìcite, don Caitanello.»

S’aggiustò nella divisa e fece per andarsene, suo padre impugnò nuovamente il lume e lo alzò come per fargli luce: ormai non poteva dirsi più commedia, lo lasciava andare, e gli faceva luce sul passo di soglia, gli gettava ponti d’oro.

I loro occhi però, in quel momento s’incontrarono e si cercarono col cuore in mano, come si lasciassero davvero per sempre, ma volessero conservare di loro almeno quest’ultimo leale ricordo. Forse per questo, Caitanello gli apparve in quel momento, piccolo e diminuito come i vecchi che, asciugandosi e rinsecchendosi, ritornano alla corporatura di muccuselli. La sua testa, la sua muscolatura, le sue spalle, avevano perso quell’apparenza fulva e malandrina di leoncello che certe volte lo statuavano: era spoglio e rattrappito come il pellesquadra fatto vecchio e come il pesce che al sole si riducono la metà, e aveva lo sguardo dell’occhio dello spada con la luce spezzata dentro, quello splendore scheggiato di pietra sottomarina.

Non immaginava come potesse apparire lui a suo padre, però non c’era alcun dubbio che quello era stato per tutti e due un momento di verità. Caitanello infatti, mentre si girava per uscire, lo pigliò per l’ala e lui si lasciò pigliare:

«Venite avanti, venite avanti…» gli fece. «Volente o nolente, ormai che m’entraste in casa, onoranza vi devo, specie se forestiero e se straniero…»

Pareva un altro che parlava a un altro: a uno straniero, sì, perché no? Come lo suggestionasse la parola, si sentì stanco e mortificato nelle membra, quale si poteva ritenere che dovesse sentirsi uno straniero in quella circostanza.

Suo padre posò ancora una volta il lume sulla tavola, pigliò una sedia e la girò verso di lui:

«Venite, accomodatevi» disse.

Venne avanti, si levò di nuovo il berretto, sedette su quella sedia, s’appoggiò col gomito sulla tavola e guardò da straniero suo padre che chiudeva la porta e poi gli domandava per cerimonia:

«Che vi posso offrire?».

«Un bicchiere d’acqua, grazie, se non vi è di disturbo.»

«Un bicchiere d’acqua?» ripeté Caitanello che forse non s’aspettava tanto assecondamento ed era rimasto a bocca aperta.

«Un bicchiere d’acqua, sì, però, ripeto, se non vi è di disturbo.»

Perché si meravigliava? Lo straniero di passaggio, che stila di domandare? Un bicchiere d’acqua, no?

S’intrafficò tutto per quel bicchiere d’acqua, andò di là, tornò, fece per aprire la credenza ma subito ci rinunciò, sentendo il rumore di cocci che cadevano.

Seguiva le sue mosse e si guardava intorno e quello che vedeva non era certamente con occhio di straniero che lo vedeva, però stranamente quello che rivedeva, non gli dava grande emozione e turbamento.

Alla sua sinistra, c’era come sempre la tavola, e a destra c’era la credenza: di fronte, nel mezzo, dalla tavola alla credenza, era sistemato il tramezzo incannato che separava l’anticamera, ovverossia camerapermangiare, dalla camera vera e propria che era la cameraperdormire.

Quando campava l’Acitana, la camerapermangiare, se lo meritava l’appellativo: la credenza brillava parata con bicchieri, tazze e tazzine, anche se mai si usavano, contornata d’ogni lato dalle fotografie come un altarino; la tavola da mangiare aveva sempre un centrino nel mezzo, un portafiori con dentro delle margherite finte che l’Acitana aveva fatto lei stessa da signorina; attorno alla tavola, c’erano quattro sedie, una per ogni lato, e per terra si sarebbe potuto mangiare, tanto era pulito e lustro.

Dopo la morte dell’Acitana, quell’apparenza era finita: anche se ogni cosa era rimasta dov’era prima, si vedeva lo stesso che senza la mano dell’Acitana, la camerapermangiare, perso quel lustrìo che era tutto il suo bello, s’ammignonava sempre più, polverosa e miseranda, sotto gli occhi e anche le margherite di carta crespata, che allora sembravano sempre fresche, si sarebbe detto che appassivano per mancanza d’acqua.

Ma quello era niente al confronto dell’impressione che ora gli faceva. Ora pareva addirittura che un vento tempestoso di libeccio avesse soffiato laddèntro per la porta spalancata, fracassando i cristalli della credenza, le tazzine e i bicchieri, spingendo negli angoli e sopra la tavola nugoli su nugoli di polvere sabbiosa.

Si alzò e andò davanti alla credenza, di là gli domandò:

«Permettete che dò un’occhiata a queste fotografie?».

Caitanello che era sempre in cerca di quel bicchiere d’acqua, s’affacciò dal tramezzo con la quartara vuota in mano:

«Fate, fate…» gli disse, fissandolo e restando poi lì a guardarlo.

Rivide le fotografie di suo nonno ’Ndrja, in divisa di marinaio da sbarco a Tripoli nel millenovecentoundici; di sua madre signorinella in una processione ad Acireale: aveva il capo coperto da un velo bianco e portava un cero in mano, in fila con altre signorine come lei; marito e moglie, poi, che venendo da Acireale, si erano fermati a Messina e lì si erano fatti fotografare davanti alla Matrice, col Gallo della Mattina e il Leone del Mezzogiorno; poi, c’era la fotografia di lui in fasce in braccio a sua madre e l’altra, ancora di lui, che aveva mandato a suo padre e a Marosa, appena vestito di marinaio a La Spezia.

Cominciò qui, davanti a questa fotografia, dove si vedeva lui bianco e sorridente, davanti allo scenario del fotografo con lo sfondo di mare finto e le barche a vela all’orizzonte, una specie d’interrogatorio di questura tra padre e figlio, col padre che faceva l’inquisitorio per non riconoscerlo, e lui figlio che dava l’anima, insieme alle generalità, ai connotati, ai segni caratteristici, a quelli particolari, a quei dati segnali, a quelle date prove, per farsi riconoscere, e non c’era modo, non c’era maniera.

Cominciò lui, perché interesse suo era, cominciò di punto in bianco, indicandogli quella fotografia e dicendogli:

«Quello, quasi quasi, potrei essere io, eh, che ne dite? Io, al Corpo Reale Equipaggi Marittimi di La Spezia nell’aprile millenovecentoquarantuno. Io me la vedo una certa somiglianza con questo marinaio qua. Voi che ne dite?»

Caitanello s’avvicinò alla credenza per dare, proforma, un’occhiata:

«Di questa fotografia qua, mio figlio in persona vi potette dire» replicò noncurante, senza farsi tanti scrupoli, impavidissimo.

E andarono avanti così per un pezzo padre e figlio.

Il figlio diceva:

«Riceveste da La Maddalena verso il trenta di aprile una cartolina in franchigia?».

Il padre replicava:

«Anche questo ve lo potette dire mio figlio in persona».

Il figlio diceva:

«Partii con un amico mio carissimo che si chiamava Duardo Cacciola, pure lui di qua, non c’è bisogno di dirlo. Io fui destinato a La Spezia e Duardo a Taranto. Io pigliai imbarco sopra una corvetta e Duardo sopra un incrociatore, questo incrociatore affondò e Duardo morì nell’affondamento…».

Il padre replicava:

«E non vi potette dire pure questo mio figlio in persona?».

Il figlio diceva:

«C’è qui una muccusa che si chiama Orioles Maria Rosaria, ma viene intesa Marosa, perché di carattere è come un maroso fatto femmina».

Il padre replicava e questa volta, per soprammercato, aggiungeva un mezzo sorriso scaltrigno:

«E vi pare che mio figlio non vi potette dire pure lui in persona, di questa Marosa?».

Per la madò, tutto suo figlio in persona poteva avergli detto. Suo figlio in persona, perlappunto, perlappunto: sennò chi?

Granvisire, fu sul punto di dirgli. Se vi dico Granvisire, vi zittisco, v’infaccio per sempre, perché non mi verrete a controbattere che pure questo mi potette dire quel vostro figlio in persona, pure l’appellativo notturno che vi dava l’Acitana, eh? Questo particolare intimo non si metteva certo a sbandiarlo in giro, quel vostro figlio, questo, me lo concedete, lo sentii io, d’orecchio mio.

Però, non disse Granvisire, non lo avrebbe detto nemmeno se gli fosse rimasto quel solo mezzo per farsi riconoscere da suo padre. Eppoi, si trattava solo di fargli passare quel capriccio: si voleva scapricciare, non poteva trattarsi d’altro.

Caitanello però, doveva averci pigliato proprio gusto a quella farsa del riconoscimento: girava attorno alla tavola, sfregandosi sui pantaloni le mani su cui il sangue della fera andava raggrumandosi, e due volte andò a spiare fuori, da uno spiraglio della porta.

«Eh, eh, qualcosa di più sostanzioso mi dovete portare» gli fece. «Qualche neo di bellezza, non l’avete, per esempio? Qualche voglia o segno particolare non me lo potete mostrare?»

Sapeva benissimo che non aveva né nei né voglie. Lo faceva sentire un venditore ambulante di tagli di stoffe, che sciogliendo i nodi dei suoi fagotti, gli andava mostrando questo o quello, senza che lui incontrasse mai nulla di suo gradimento, come certe signore di gusto difficile che fanno: non avete qualcosa di meglio? Qualcosa che non sia andante, qualcosa insomma che vada a pennello per me? Non hanno nessuna intenzione e domandano l’impossibile.

«Avrei qualcosa da mostrarvi» gli fece su questo pensiero. «Non si tratta di nei o di voglie, però è lo stesso una rarità che posso avere solo io. Non lo so se vi va bene a voi…»

«Mostrate, mostratemi, non si sa mai» accondiscese, però aveva l’aria di fargli perdere il tempo.

«Se lo ritenete» gli premesse, «potete sprovarmi, come volete, toccarmi con mano e scandagliarmi col lume, facendomi lustro in faccia, quello che volete insomma, per farvi capace della cosa.» Era sincero, poteva pure passargli coi piedi sulla faccia, se questo poteva farlo capace.

Caitanello impugnò di nuovo il lume e lo protese davanti a lui, in alto, pigliando la posa di certe statue di marmo bianco, che stanno per monumenti sopra le tombe dei cimiteri, con la fiaccola in mano, per fare luce al morto che viaggia dove è sempre scuro di notte.

E qui l’interrogatorio di parole si fece confronto di persona, perlustrazione di figura, prova provata con mano.

I segni di pelle che gli mostrò, anche se non erano nei o voglie, fecero effetto lo stesso, e doveva dire di più, su Caitanello. E poteva esserci dubbio? Erano come cicatrici di ferite che s’era procurato in battaglie combattute sotto il suo comando: potevano lasciarlo insensibile? Il figlio passava, lo scagnozzo no: il padre poteva traccheggiarsi col figlio, il pellesquadra non poteva con lo scagnozzo.

Si calò un poco sulle gambe, abbassando la testa:

«Qua» disse, toccandosi il punto che diceva. «Qua, accanto all’occhio sinistro, se guardate bene, noterete delle lineature che hanno tutta l’apparenza di bruciature.»

Chiuse gli occhi e aspettò: la fiamma gli riscaldava la faccia e l’odore di petrolio si mischiava a quello dell’aceto e del sangue di fera che suo padre aveva attaccato sopra alla persona.

Caitanello lo toccò vicino all’occhio, prima la punta di un dito, poi con due, allontanando i capelli e stirando la pelle segnata da quella specie di bruciatura.

A quel contatto, gli venne di domandarsi che c’era di cambiato. Poteva essere benissimo la sera di quel lontano giorno, anche allora suo padre si faceva lustro col lume per vedere se il bromo gli aveva toccato l’occhio. Sai che sembrano? gli diceva intanto. Dentate di forchetta. Malanova di bromo, queste sono cicatrici che s’incarnano. Te le porterai per bellezza… E difatti se le portò, se le portava, le vedeva. Eh, che c’era di cambiato, eccetto loro due?

«Assai tempo passò e forse si cancellarono» disse a voce alta. «Ma dubito che si cancellarono completamente, perché un certo pellesquadra, all’epoca, mi disse che sta brutta razza di cicatrici restano incarnate come un marchio di bellezza.»

«E non si sbagliava» fece quel pellesquadra con tronferia.

Finalmente, si disse. Qualcosa comincia ad ammettere. Arrivammo, forse. Forse. Rifletteva quasi quasi che fosse ormai il momento delle tenerezze, quando si sentì domandare:

«Avete altro da mostrarmi? Una bruciatura di medusa può capitare a tutti a mare».

«Faticavo di meno…» mormorò masticando amaro. «Faticavo di meno se effettivamente non ero suo figlio…»

Però c’era qualcosa in quella cerimonia di riconoscimento, qualcosa, sembrava incredibile, che pigliava pure lui: qualcosa che non arrivava ancora alle parole, ma che scavava lontano lontano, nelle pieghe profonde, nascoste, ormai dimenticate, della conoscenza tra padre e figlio.

«Guardatemi qua, questo polso qua» gli disse.

Si tirò su la manica del camisaccio e scoperto il polso sinistro, glielo rovesciò sotto gli occhi. Lo guardò: quello strappo di carne doveva costargli qualche pena a rivederlo.

Le cicatrici che lascia la traffinera, non sono quelle del bromomedusa, perché non sono bruciature, strisciate di forchetta, ma sguarri. Era lì, il ratipunto, fra il sangue e la luce del lume che lo coloravano in rosa come un polipetto, con la pelle tenera cucita nel mezzo e i filamenti ai due lati della cicatrice.

Chino, suo padre fissava il polso con la fronte aggrottata e le narici che gli si arricciavano: ricordava forse suo figlio come si faceva viavia sempre più pallido e s’illanguidiva per il sangue che perdeva dagli squarci al polso e che non riuscivano in nessun modo a tamponargli. L’avevano adagiato a prua, il polso stretto in un fazzolettone che subito si era inzuppato di sangue: il sangue sgocciolava in mare e fere e verdoni, richiamati dall’odore alliccoso, erano venuti a fare la coda alla palamitara. I pellisquadre, intanto, remavano via dalle acque di Punta Cavallo, nei cui paraggi si trovarono quando era successa la disgrazia, per portare il ferito da un medico. Remando all’impazzata, col malaugurio della coda bestina, erano andati rivariva in direzione di Villa gridando a ogni anima che vedevano sulla linea del mare: un medico, un medico, dove si trova un medico? Dalla riva però gli aprivano le braccia, restando a quel modo finché la barca non passava. Remando, remando, dalle parti di Cannitello, erano capitati quasi in mezzo a una compagnia di soldati d’artiglieria che stavano dentro l’acqua coi cavalli e li lavavano. Qui, con questi soldati, c’era un medico, anche se non era un medico di cristiani ma di cavalli: però, cristiani o animali, sanava, no? lo sapeva stagnare il sangue? Eppoi, ’Ndrja se non si sbrigavano, rischiava di fare la fine della fera quando la sgocciolavano maremare. I soldati allora portarono uno di quei loro cavalloni sottobordo e passarono il muccuso sulla groppa dell’animale.

Il tenente medico, disteso in branda sotto una tenda, stava in costume da bagno e leggeva il giornale. Aveva dato da bere al ferito qualcosa di ardente da una borraccia e ’Ndrja si era come impallato chiudendo gli occhi; allora gli aveva fatto persino una iniezione antitetanica. ’Ndrja, caduto in una specie di sonnolenza, ogni tanto, come una ranocchia, scalciava e basta. Poi, sempre a dorso di cavallo, i soldati lo avevano ripassato sulla palamitara ancora con gli occhi chiusi, talmente indebolito, che non aveva nemmeno la forza di sollevare le palpebre. Sentiva suo padre che si disperava ora più di prima, forse perché lo vedeva pallidissimo. Don Luigi, diceva a Luigi Orioles, mi pare morto mio figlio. Ma che morto, gli faceva Luigi Orioles. Se ne andò in sangue, naturale che si fece di cera. Avrebbe voluto dargli un segno a suo padre, ma non ce la faceva nemmeno a dire pa’.

Suo padre abbassò lo stoppino e passò col lume nella cameraperdormire dove aveva i suoi affari: con questo, significando forse che finalmente lo aveva riconosciuto e di conseguenza, si poteva permettere di lasciarlo là, allo scuro, o di farselo venire dietro, laddèntro, nel suo santuario.

Appena di là, cominciò a mormorare contro il figlio, e lui, ancora nello scuroscuro, nell’antistanza, si rimise a sedere e stette a sentire. E subito, ancora una volta, il modo di pensare e il parlare e sparlare di suo padre, gli riportò all’orecchio quello di Ciccina Circé, quello stesso stilare dispotico della femminota verso Baffettuzzi.

«Mancò poco, mancò…» sproloquiava, miserevole e sprezzante. «Si fece pigliare in signoria col buon vivere, mangiare e bere, vestire e fumare. Carne di macello, ma il trattamento gli piaceva, si capisce, e passava un anno, passavano due, e suo padre qua, a sbrogliarsela da solo con amici e con nemici, senza nessuno accanto per potergli dire, se gli sfilava il cuore: pigliami un bicchiere d’acqua, perché muoio di sete. A gente ’stranea, la vita all’occorrenza, notte e giorno a montargli di sentinella, fucile imbracciato, pallottola in canna, e suo padre, si guardava intorno e non lo trovava per dirgli: guardami le spalle, figlio, ché non di tutti i lati mi posso parare e solamente di te mi fido.»

Si sarebbe detto, a sentirlo, che il figlio era andato alla festa a Reggio e in questo mentre, a lui asserragliato in casa, avevano mosso guerra i saraceni.

Col lume in mano, girava fra l’armuaro, il canterano e il letto, sproloquiando e dicendo un cofano e una sporta di fesserie sul fatto che suo figlio, in due anni e più, non aveva saputo trovare la strada di casa:

«Forse l’aveva pigliata per una questione sua personale, la guerra…» faceva lo smaccoso. «Forse gli dissero: ti facciamo signore di Malta. O signore di Biserta. Questo forse gli dissero, e lui, babbione, se l’inghiottì. O gli promisero spada per tutti i mesi dell’anno con r e senza r? Forse gli dissero: te li mandiamo al nome tuo, a casa, bell’e imboattati, e tutte fianchipieni: insomma, se non muori in guerra, campi con la gamba a cavallo. Ma che gli dissero, che gli promisero, per trattenerlo tanto a comodo loro?»

In questo, divergeva da Ciccina Circé: agli occhi di Ciccina Circé lui era uno di quelli che si era messo i piedi in collo per correre a casa, anche se lei, c’era da dire, lo confrontava con un morto, perciò il suo ritorno da guerra le appariva lestissimo, un fulmine di amore di femmina e sentimento di casa, e gli proclamava gran merito e valentia, perché era tornato sano e salvo.

Caitanello invece, più esigente ancora, lo confrontava ai vivi e lo confrontava per giunta a quei vivi, vivissimi siciliani, tanto vivi che a furia di sentirli complimentare, da Crocitto, da suo padre e chissà da quanti ancora, gli stavano venendo in grande simpatia, quelli là, cioè, che al primo vocifero d’uno sbarco alleato in Sicilia, erano scappati per sotto, verso il padre. E bisognava sapere che era così potente la loro intenzione d’arrivare al padre, che a Villa, migliaia che erano e tutti con la bava alla bocca, pigliarono d’abbordaggio quei due o tre ferribò che ancora restavano e che servivano tutte e tre per i rinforzi tedeschi in arrivo: avevano afferrato i tedeschi per il trespolo del culo, gettandoli a mare, che quelli ancora non si erano scandaliati di nulla ed erano con lo spicchio d’arancia in bocca.

L’abbordaggio gli riusciva nuovo, se non se lo inventava lui per fare più valorosi quei buoni figli di padre a deprezzamento di suo figlio. E continuava, infatti, dicendo che una volta a casa, montarono là di sentinella, la montarono al sonno e alla salvaguardia del padre. E quando finalmente arrivarono i liberatori, se lo pigliarono in spalla e lo portarono ai bordi dello stradale per dove entravano gli americani, perché gliela vollero dare al loro padre quella soddisfazione di vedere gli americani sbarcati in Sicilia, dopo che per tutta la vita seppero solo di siciliani sbarcati in America.

Secondo lui, ormai s’era ben capito, la calamita che a lampo attirava in Sicilia quei siciliani, marinai e soldati, la calamita che per Crocitto era la zita, per lui era il padre: e che era per quei figli il loro padre? Non pareva solo padre, pareva padre e zita, padre e moglie, padre e figlio, padre e sorella. E che era quel padre per quei figli? Che era?

Già, dovevano essere padri proprio specialissimi. Ma, non contento, oltre che a quei figli, lo confrontò addirittura con se stesso, gli citò il caso suo, come se non gliel’avesse mai citato.

Se suo figlio avesse avuto un sincero amore di tornare, aveva bell’e pronto a spingerlo, l’esempio di lui, di suo padre, che bevve acqua tabaccata quando si vide portare al fronte e si sentì dire: spara. Sparo? si era detto lui. Se sparo io, c’è chi spara a me. Ma perché poi, perché ci spariamo? Io, con chi? L’altro, chi è? Come si chiama? Lo conosco io? Chi è quell’austriaco che dite? Che successe per sfidarci così? Fece malazione? Levò il pane di bocca a muccuselli? Disonorò qualche femmina? Fece violenza, sopruso, camorristeria? Avvelenò l’acqua a mare? Pescò con la bomboatta? E c’era poi, motivo di principalissima importanza, che lui aveva lasciato a casa l’Acitana, ancora fresca di Aci e bisognosissima di lui. Con l’acqua tabaccata si strambò tutto, dopo qualche sorso si rassomigliò a un allettigato vecchio di anni: fu ricoverato nell’Ospedale di Udine e da questo a quello di Padova: da dove lo spedirono a casa, convinti che stava per morire e anzi, fino a Roma, lo affidarono a un soldato romano che stava meglio di lui.

«Ma io, io, il sincero amore di tornare l’avevo, io» concluse premiandosi tutto.

Gli scappò pure a lui, allora, una mormorazione, se la fece pure lui una bella sfogata là, di là, allo scuro:

«Valeva la pena, eh? valeva la pena che ti mettevi le ali ai piedi per scappare da questo putiferio di cristiano, da questo Ferraù più Astolfo: valeva la pena, eh? Appena allora entravano a Napoli i primi americani, quelli che sembravano napoletani andati e tornati: forse ci mettesti tempo a partire? E quale tempo, se i morti dell’ultimo cannoneggiamento tedesco, quello che fecero scappando, verso l’alba, dal Vomero, sulla città di sotto, erano ancora caldi di sangue e i parenti nemmeno ci credevano e li portavano davanti alla porta sopra le sedie, oppure li tenevano per le ascelle affacciati ai balconi, e li guardavano, con un occhio loro e con l’altro gli americani, illudendosi forse che il chiasso bello e desiderato che facevano per le strade napoletani e liberatori, gli risonasse in petto richiamandoli in vita. Che ti ricordi, tu, di quella liberazione? Tutto quel chiasso della vita che veniva da Portici, e mentre cresceva per Napoli e insordiva, tu, senza frapporre tempo, per dove arrivavano gli americani, per là tu partivi. Insomma, proprio quando finivano i patemi e cominciava il bello: libertà, cioccolato, sigarette, tu, gran babbigno, pigliasti la corsa per tornare. E poi, mentre la gente per via apriva tanto d’occhi vedendo un marinaio tornare sano e salvo e chi gli faceva faccia e chi se lo voleva addirittura accaparrare, quando finalmente arrivi a casa, a casa tua, a stento ti fanno mettere piede dentro e ti tocca ancora sudare sangue per farti riconoscere, e devi mostrare persino le cicatrici vecchie che hai in pelle per provargli chi sei e devi dire menomale, menomale che ti feristi quand’eri muccuso, devi dire grazie a quel brav’uomo, a quella traffinera…».

A un certo punto, suo padre era andato zittendosi, per mettersi in ascolto del suo mormorio. Dalla fiamma del lume capì che stava tra l’armuaro e il tramezzo, e questo lo spinse istintivamente a indirizzarsi, senza tanti giri, a lui:

«Parla lui, parla lui che aveva l’Acitana che l’aspettava piena di premure e aveva le carte in regola per farsi congedare col suo trucco dell’acqua tabaccata. Io chi avevo che m’aspettava? Lui, avevo, un pellesquadra, un verdone risentito, che manco si degna, manco si degna di riconoscerti, e intanto se vengono i carabinieri, mi riconoscono loro, eccome, mi pigliano per il cozzo e non lo so ancora se mi fucilano, dato che il comandante ci disse: sì, filate per casa, se potete… ma che carta ho in mano io che ci disse questo il comandante? per i carabinieri sono, né più né meno, un disertore…».

Qui si alzò, facendo rumore con la sedia e Caitanello allora s’affacciò subito dal tramezzo: si fermò a fissarlo col muso addolcito e intanto alzava la fiamma del lume, e come un segnale d’amistà, tra lui e suo figlio, nella camerapermangiare, si fece una più chiara luce.

Diede un’occhiata alla cameraperdormire, e di nuovo notò solo le strisce di mosciame appese, quasi alla sua altezza, ad alcuni pezzi di romanello stesi ad angolo fra la finestrella e la testiera del letto. Per il resto, non gli pareva che fosse così gran tempo che non ci metteva piede, forse per il fatto che l’aveva come rivisitata cogli occhi poco prima. La gistra con la fera e lo scorciatore piantato sopra, era ancora mezza nascosta sotto il letto, insieme al bacile e alla bagnarola. Sul letto però, non c’era più la veste viola.

L’odore dell’aceto era fortissimo e gli pizzicava la gola: si sarebbe detto che tutta la camera ne fosse impregnata come se suo padre non se ne fosse servito solo per stordire il crudo di fera, ma l’avesse spruzzato dappertutto, usandolo per disinfettante in luogo della creolina. Schiacciato a terra, fra le crepe sabbiose della gettata di cemento e pietrisco, il sentore tanfoso dava sempre più viva quella impressione di un essere animale che mandava effluvi puzzolenti e pareva respirare: s’apriva e si richiudeva come una branchia di polpo.

Suo padre aveva posato il lume sopra il canterano e muovendosi a capo chino, a destra e a sinistra della gistra, aveva avuto improvvisamente un’accorante insorgenza di voce:

«Sempre tempesta, sempre tempesta. Quando cade il vento, gli orecchi ti fischiano tanto, che nemmeno lo senti che passò la tempesta e si fece sereno».

Sembrava chiedersi: chi fa scoppiare le tempeste? La voce gli tremava e checchìava un po’.

Poi s’avvicinò a lui sempre a capo sotto, lo tirò per il gomito più verso il lume, gli levò il berretto dalle mani e lo mise sul canterano. Allora rialzò il capo, sfregandosi ancora le mani lungo i mutandoni che avevano delle strisciate come di vernice rossastra, simili a costure sbaffate:

«Ma che ti morì il barbiere?» gli fece, dandogli il tu per la prima volta dal suo arrivo.

Ma non erano barba e zazzera che gli interessavano. Si appoggiò con una mano al petto del figlio e gli chiese:

«Fosti ferito? Restasti sfregiato? Mutilo? Mancante?» e aspettò la risposta, guardandolo fisso negli occhi.

A parte gli scopi, anche quella Jacoma, anche Ciccina Circé avevano avuto quella curiosità per primo piatto. Per un momento, la coincidenza gli dette da pensare ma poi tornò a Caitanello:

«State tranquillo» lo rassicurò. «Nemmeno un graffio, nemmeno un’unghia.»

Il padre allora gli afferrò la mano sinistra e stringendola nella sua, con la destra si dette a saggiargli quel braccio, dal polso alla scapola, come per assicurarsi che ce l’aveva ancora tutto: cominciò da lì a tastargli tutto il corpo, ogni parte del corpo, quasi ogni parte del corpo. Come Ciccina Circé, quasi come Ciccina Circé.

Alzandosi sulla punta dei piedi, coi polpastrelli gli sentì la fronte, le tempie, le palpebre, gli zigomi, gli orecchi, la nuca: fissandolo intanto negli occhi, ma vedendolo come un cieco al tatto.

«Pa’, nemmeno un graffio, vi dissi, nemmeno un’unghia.»

Fra l’altro, quella verifica, quel toccare con mano e appurare al vivo, gli dava un certo impaccio di persona perché, doveva dirlo? gli pareva tale e quale la stessa funzione di Ciccina Circé, anche se la grande femminota mirava, senza farsene scrupolo, a un solo preciso punto delle parti basse e su tutto il resto della persona sorvolava.

Ma inutilmente gli ripeteva: nemmeno un graffio, nemmeno un’unghia, dava l’impressione di non sentire, come si fosse ritirato tutto dentro, lasciando fuori le sole mani per ripassare fra le dita ogni singola, piccola o grande, vitale o mortale, parte della persona del figlio.

Quando finì di sprovargli la testa, si trattenne un poco con le mani poggiate alle sue spalle e mormorò chiudendo gli occhi:

«Ti ringrazio intanto per la testa, e in specialissimo, per gli occhi della testa…».

Poi scese con le mani per le spalle, sprovandogli i muscoli; scivolò lungo le braccia, sentì i polsi, le dieci dita, uno per uno, poi i fianchi, le gambe, i ginocchi, abbassandosi come gli s’inginocchiasse davanti, sinché non gli sentì le caviglie, la forma dei piedi, i calcagni e sotto la pelle delle scarpe, quelle altre dieci dita, uno per uno:

«Grazie, grazie, grazie» recitò accoccolato ai suoi piedi, toccandosi la fronte con le dita unite come salutasse qualcuno degno del suo ossequio. «Grazie, grazie e ancora grazie» continuò dicendo. «E chi si sognava di ringraziarti più per qualcosa? Invece vedo, vedo e te ne dò atto, che questo giovane, questo stendardone con la sua gioventù bella fiammante, non lo guardasti con gli occhi tremendi che stili in guerra ma con gli altri, quelli che stili quando non hai intorno alla testa nuvole temporalesche che te li offuscano. Grazie, grazie. Io, parola mia, mi professavo indegno di tanto favore».

Era come ringraziasse, per la salvezza in mare di suo figlio marinaio, il Grand’Ammiraglio, il Comandante in capo di tutte le armate a mare. Era la prima volta, per quanto potesse ricordare, che si rivolgeva, a parole almeno, al Grand’Ammiraglio.

Quando si rialzò, aggrappandosi alle sue gambe e ai suoi ginocchi come si arrampicasse al fusto di un albero, si sentì travolgere da un’ondata di commozione, una tenerezza che gli dette un urto al cuore e lo fece vacillare.

In piedi, gli arrivava al petto: lo guardava col ciuffo bianco sopra un occhio, e gli veniva voglia di pigliarselo fra le braccia.

«Neanche ti sfigurò» fece, guardandolo in modo divorante, col labbro che gli vibrava come quello di una cernia. «Una guerra così, eh? ti lasciò in vita e non ti fece nemmeno una macula, eh?» Gli pizzicò un fianco con le dita e disse quello che diceva quando, lui per primo, a vedetta dell’ontro, avvistava i primissimi spada che comparivano a maggio e li stimava a una occhiata: «E non ti ridusse nemmeno flacco una guerra così, perché in carne mi sembri, eh?». Eppoi ripeté cogli occhi lucidi, bambinescamente meravigliato: «Una guerra così, eh? non pare nemmeno vero, eh? una guerra così, una guerra come sta sorta di…».

E quello fu il suo solo parlare della guerra, di guerra: la guerra stava ormai fuori, lontana dalla persona di suo figlio, ne parlava come di un mare forza otto, dove incappato per disgrazia sua, suo figlio miracolosamente non si era annegato.

Questo era Caitanello: anche quello che aveva visto e sentito prima, sempre, in quella camera, battagliare con la Morte per avere un purparlé con l’Acitana, era suo padre, ma questo lo era di più. Gli piaceva come teneva aperti e chiari, lucidi e commossi, intrepidi e onorevoli i suoi occhi di padre e di pellesquadra che sapeva parlare da pari a pari anche con un Grand’Ammiraglio.

S’accorse che piangeva appoggiato al suo petto come a un muro: piangeva silenzioso, con un rivo continuo, come fosse da tempo pieno di lagrime e per sfogarsi cercasse solo un muro dove nascondersi la faccia.

Anche questo succedeva per la prima volta, per quanto ricordasse. Non sapeva che fare, gli mise le mani sulle spalle, strette e magre, e gli sembrò di consolare un muccusello, anche se puzzava vecchio di fera. Ma fu cosa d’istanti: si scostò da lui e impettendosi, se lo guardò con uno sguardo senza più lagrime, cogli occhi secchi, con scintille e vapori, come se l’orgoglio li avesse toccati con un ferro rovente.

Si scostò da lui e tornò alla gistra, pigliò lo scorciatore che stava conficcato sulla ventresca biancastra e scannellata di sangue, mise un piede sul bordo della gistra e insieme sulla fera:

«Siediti» disse. «Un istante che mi sbrigo con questa schifezza e poi parliamo un momento. Due parolette ti devo dire.»

E così dicendo, teneva sempre il piede puntato sulla fera, come San Giorgio la zampa del cavallo sul drago a pancia all’aria.

Si mise sui calcagni, in coda alla fera, e impugnando lo scorciatore, col pollice piegato sopra il manico di legno, lo ficcò in un punto della pancia dove era ancora intatta, e fatta penetrare la lama di circa due dita dentro la ventresca, con polso sicuro tirò a sé il coltello verso la coda, sino a fare una incisione parallela al solco sanguinoso che si era venuto a creare in ventre alla fera, trinciandole striscia accanto a striscia, come fosse pelle di suola e in mano avesse un trincetto.

Staccava poi la striscia, pigliandola per il capo di sopra, sollevandola manmano che la lama dello scorciatore la sfilava di sotto, come se disossasse: alla fine, con un ultimo forte strappo, la liberava di qualche filamento che ancora la tratteneva, e subito, in un rossastro sgocciolio, la immergeva nel bacile con l’aceto dove la teneva a macerare giusto il tempo di trinciare un’altra striscia. La tirava fuori dal bacile e sul bordo della stessa gistra, la divideva in tre o quattro parti lunghe ognuna un palmo di mano circa; poi pigliava dello spago, tagliandolo pezzo a pezzo da un brandello di acciara che stava lì per terra: l’acciara ha maglia stretta, un poco meno della sciabica, e per avere un buon laccio, doveva tagliare insieme parecchie maglie dello stesso lato. Faceva un cappio a un lato e incappiava la striscia di mosciame, poi faceva un cappio dall’altro lato e c’incappiava uno dei fili di romanello stesi all’angolo della stanza, appendendovi così il mosciame.

Gli vide fare ancora quattro strisce e poi il bianco di ventresca sparì: la fera restava ancora bianca sopra il ventre, ma un buon mosciame si concepisce solo di quella parte là, dove la fera non piglia sole e dove, femmina o maschio, ha quello spacco che gli serve a tutti gli usi. Ora poi, col ventre scavato, era un fosco pullulare di sprazzi rossi e neri, come se le avessero strappato alla radice le ovaie, gli annessi e connessi con cui la malarazza si riproduce.

Si era seduto dall’altra parte del letto, a spigolo col canterano su cui stava il lume: da lì, certe volte, gli pareva che suo padre trafficasse sotto il letto, ora con l’aria di trincettare come un dannato qualcuno, lassòtto, che non si decideva mai a morire, e ora con l’aria di dissotterrare qualcuno o qualcosa che mai veniva completamente alla luce.

Si domandava se in vecchiaia Caitanello non si fosse per caso scoperto il gusto del mosciame, o se ammosciava con quel medesimo pensiero delle femminote, in vista d’un domani ancora peggio dell’oggi. Ma non gli veniva di cogitarci troppo sulla cosa: sul momento, oltre che guardare, non si sentiva spirito di fare altro. E anche il solo guardare, a volte anche solo tenere gli occhi aperti, si rivelava un’impresa difficoltosa per lui. Il suo sonno, stantivo ormai da troppo tempo, gli faceva la posta con le fauci aperte e il fiato fetente: ammalagnito dalla fame, non aspettava che un’occasione e un luogo come quelli, con la luce del lume, il calore della fiamma, l’odore di petrolio bruciato e il contatto col letto, per saltargli addosso e mangiarselo vivo; e contribuiva pure la vista di suo padre, col suo daffare silenzioso come dentro un sogno; e contribuiva pure il fatto che a un certo punto, sentendo caldo, si era levato il camisaccio, ed era stato come levarsi l’armatura e scoprirsi di fronte al sonno; eppoi, contribuiva pure, e non poco, l’odore di naftalina lasciato sul letto dalla veste viola di sua madre, leggero, leggero dentro l’aceto e la puzza di fera dominanti nella camera, ma bastevole perché lui si sentisse, seduto su quello spigolo di letto, come tornato muccusello.

Solo l’odore pizzicantissimo dell’aceto, che si ribellava dal bacile ogni volta che suo padre metteva e levava la striscia di ventresca, riusciva a mantenerlo sveglio; l’aceto, e quel sentire rivoltante della fera, macerata e incattivita dall’aceto, che scolava per terra dalle strisce di mosciame appese ai fili del romanello come tanti ritagli di carta moschicida.

Ancora non si capacitava, anche se lo conosceva vecchio, il soggetto, e sapeva perché faceva ogni cosa che faceva: ma come, con quale barbaro coraggio aveva potuto decidersi ad appendere il mosciame al chiuso, nella cameraperdormire, al capezzale del letto, invece di metterlo fuori, all’aperto, appeso a un palo o teso a essiccarsi sopra un’incannata? E che genio poteva venirgli di dormire con quello schifo sotto il naso, sul naso? Ma d’altra parte: dormiva Caitanello? gli risultava che dormiva la notte?

Parlava di Caitanello, era chiaro, perché, quanto a lui, col sonno che lo invadeva, era sicuro che avrebbe dormito anche col mosciame che gli pendeva sulla faccia.

Due parolette ti devo dire… premise e promise, e fecero l’alba quasi. Calcolava summo summo, ma calcolava restandogli ancora oscuro quanto era durato il trasbordo sulla barca di Ciccina Circé, che fossero tra le nove e le dieci, e fuori andava sbiancando quando lui finì le sue due parolette. Due parolette, e gli contò l’arcalamecca, le mille e una notte.

«A che proposito?» gli chiese.

«A proposito di me, di tuo padre: non ti basta?» gli fece puntandosi al petto lo scorciatore.

«Ma che fu? Che ti successe? Qualcosa di grave?»

«E sennò mi trovavi così, chiuso dentro, prigioniero volontario?»

«Come, prigioniero volontario?»

«Come, come? Mi levai dalla vista, gli levai il piacere di vedere la faccia mia a tutta quella manica di pellisquadre…»

«Ma perché? Vi fecero cosa? Sgarbo, torto, mancanza di rispetto, villania?»

«No, no, niente di questo» disse con la testa e con le mani e poi, con parole di bocca: «Peggio».

«Peggio? Qualcuno vi alzò le mani forse? Qualcuno vi fece maltratti?»

«No, no, no» fece e agitando ancora la testa e le mani. «Ma che vogliamo andare avanti a domande e risposte? Vuoi o non vuoi farmele dire queste due parole?» ripigliò, come gli venisse il nervino e s’imponesse pazienza, intanto che con lo scorciatore sembrava segnare nell’aria punti esclamativi e punti interrogativi. «Mi fai gettare sangue a modo mio? Ore e momenti, mi ripetevo: appena torna mio figlio, mi sfogo con lui, appena lo vedo mettere piede in casa, questa è la prima cosa che gli dico e questa cosa che ti dovevo dire me la scrivevo qua, in mente, e la cancellavo, l’aggiustavo, me la ripassavo. Due parolette, tanto per metterlo a giorno, mi dicevo. Ora, queste due parolette, me le vuoi fare dire, ascoltandomi zitto zitto? Sono o non sono padrone, nella mia qualità di padre, di pretendere questo da mio figlio? Sentisti, muto sull’attenti, discorsoni che ti facevano i ciarlatani per venderti la morte tua, e ora interrompi tuo padre per due parolette…»

«Ditele, avanti, non v’interrompo» s’impegnò.

Che poteva essere quella cosa grave se non era uno sgarbo o un maltratto che gli avevano fatto? Un suo sghiribizzo, capace: che offesa o che affronto potevano avergli fatto i suoi simili, i pellisquadre, che per lui avevano un debole, fra l’altro, per spingerlo a rinserrarsi in casa? Di sicuro c’era che doveva essersi allontanato da loro sdegnoso e alleonito, gettando vampe dal naso, ritirandosi quindi sotto la tenda.

La prima cosa che gli dico… Ripeteva le sue parole, mirandoselo con un sorriso nascosto, quel grande armimbrogli. La prima cosa che gli dico… E s’era visto: prima di concedergli quel privilegio di pigliarselo per sacco, altroché orecchio, e rovesciargli dentro le sue due parolette di sfogo, gli aveva fatto le mattane per riconoscerlo. Se doveva giudicare da quello, c’era da pensare che quelle due parolette erano un segreto di Stato: per questo aveva dovuto accertarsi sino in fondo, dubitando persino della sua stessa scienza di padre, che quello a cui andava a confidarlo era proprio suo figlio, sangue del suo sangue. E infatti solo a quello scopo sembrava averlo riconosciuto: gli aveva forse domandato se si sentiva fame, freddo o debolezza? Nemmeno quel bicchiere di acqua si era più premurato di dargli. Sì, aveva appurato se era ferito, sfregiato, mutilo o mancante: sì, e appurandolo lo aveva commosso persino, ma ora, e dopo, specialmente dopo quella caterva di parolette, che doveva concluderne? Non doveva concluderne forse che aveva inteso assicurarsi solamente se caldo caldo di rischi e di strapazzi guerreschi, di stenti e di patimenti di viaggio, suo figlio aveva la capacità fisica di ascoltarlo sino alla fine di quella barbara parlata con cui lo avrebbe impallato?

Era incinto grosso di parole e parolone, altrocché parolette, come le chiamava lui delicatamente. Era incinto, implenato di parole, con le voglie e le doglie di parlare che gli scappavano da tutte le parti: doveva sgravarsele all’istante, tutte quelle parole bell’e fatte, che lo spingevano di dentro, sennò gli morivano e gli facevano setticemia.

Covai frasi, covai parole, stanotte l’uovo si ruppe e il pulcino fa piopìo… Suo padre era anche in questo, quasi anche in questo, come Ciccina Circé, quasi come Ciccina Circé. Ma si trovavano tutti in una stessa condizione, tutti con la parola in punta, tutti quelli dove incappava lui?

Due parolette, due parolette, e gli disse quell’arcalamecca di cose, quella millunanotte di fatti e fatterelli. Due parolette, su una faccenda personale, e si mise a contargli e contargli storie e storiette di quello e di quell’altro, dove non si vedeva che ci fosse di suo personale. Ogni volta, era tentato di chiederglielo: che c’è di tuo personale in questa storia che mi contasti? questo cartellone che mi pittasti, dove ti rappresenta a te? in quale scena, in quale quadro? Quelle due parolette non erano per caso un pretesto, un puntiglio, per stranottarlo a furia di parlare, parlare e fare schiuma di bocca? Gli veniva di chiedergli: non ti vendichi per caso, perché a criterio tuo mi trattenni troppo alla guerra? Per amore di pace, però, se ne stette zitto: figurarsi, quel dispotico, se si fosse sentito ancora interrompere.

Alla fine, gli contò la storia sua personale e allora si vedette che le storie che gli aveva illustrato prima, figuravano come quadri di contorno alla sua storia, come scene e scenario al quadro dove operava lui; si vedette che quelle storie, se anche non c’entrava di persona, lui le aveva contate pigliandole per quel verso che più gli rappresentavano il verso della sua storia personale: le contava insomma per preambolo al contare che gli bruciava a lui e non era facile scandaliarsi se e quanto sinceramente gli bruciavano, se cioè gli bruciavano per pena o per scena.

Prima di scandaliarsi di questo, gli fece scendere il latte ai ginocchi, salire il quaglio a galla del suo sonno: prima, insomma, d’arrivare a quelle due parolette, uffa, uffa, per la madò, quanto fu lungo…

Due parolette, due parolette, su di una questione personale, sua, e ci fece entrare cielo, terra e mare, cristiani e animali, due parolette, e si partì nientemeno da un sole, un sole d’agosto che divampava in bassissimo cielo sopra lo scill’e cariddi:

«Prova, prova a guardarlo».

Lo sfidava, puntando alle sue spalle, a levante, lo scorciatore, come se quel gran disco abbagliante fosse sceso lì, nella camera, dentro il tubo a bombé del lume sul canterano.

«Prova, prova se ne sostieni la vista…»

Come per commisurare la sua immaginazione a quel terribilio di sole, gli raccomandava di non tenergli troppo gli occhi sopra, se non voleva bruscarsi il pelo, ciglia e sopracciglia, o addirittura accecarsi.

«Il famoso sole di giorno diciassett’agosto…» pigliò così, smaccoso, a illustrarglielo. «Te lo raccomando, lo splendido amico. Un bastardo camorrista, un piratone africano, tutto arraggiato…»

Sino al giorno prima, sedici agosto, non si era riscaldato tanto, si era tenuto al primaverile come per fare un puntiglio a quelli che il caldo lo facevano cannoneggiando e scavando crateri con le bombe, come per fargli concorrenza a lui. Però, fu chiaro che l’amico si teneva la posta, riserbandosi il colpo alla scordata: aspettava agosto per avvamparsi massimo, aspettava di fare la faccia del Leone che getta ruggiti di fuoco e lampi abbaglianti dagli occhi. E infatti, l’estate scoppiò quel giorno d’agosto e durava ancora dentro ottobre.

Il diciassette agosto erano stati svegliati da quel sole che, ancora lontano, invisibile nelle oscure profondità dietro l’Aspromonte, gli raggiava sino a dentro il sonno e il sudore gli colava dagli occhi chiusi. Mandava una tale avvisaglia di caldo, da sembrare mezzogiorno all’Africa, con la luna che c’era ancora in cielo, cresciuta a ponente di tre quarti: la sabbia sotto fumigava nella oscurità, rosseggiava tenebrosamente come lava.

Scappiamo, si erano detti, scappiamo, il malandrinone con la cresta alzata sorge. Sorge? Insorge. Scappiamo, prima che apre l’occhio e c’incenerisce tutti.

Erano scappati così come si trovavano, pensando a salvare solo il più prezioso: la vita, e con la vita i ferri delle due traffinere, le fiocine, le gistre di conzo coi sugheri e le reste di ami, i remi, le lampàre ad acetilene e le reti, specie la più valorosa, e cioè la palamitara. Alle barche palamitare, a ontro e feluca, dissero invece, almeno con le labbra, forzatamente addio.

Era come andassero in cerca di un nuovo mare, perché quello vecchio oramai lo potevano considerare perso. Scappavano arrampicandosi all’Antinnammare con gli strumenti del loro mestieruzzo, come se lassòpra, sulla cima boscosa di alberi fitti, sperassero di trovare sabbia, acque salate e barche da varare, scafate con le unghia nei tronchi dei castagni.

Contempo, come se già ci fosse un’intesa fra quella Gransoldatara e il Sole, si sentì per la riviera il rombo di ferraglia della guerra che dalla Plaia di Catania sopra i carrarmati veniva a scotrumbare lì davanti, col tedesco che si ritirava, ripassando in Calabria con grande, compatto, precipitoso sconquasso.

Però, nel quadro che gli faceva Caitanello, i cariddoti che scappavano all’Antinnammare, non scappavano davanti alla guerra, ma davanti a quel sole, che a senso loro, li aveva pigliati di mira. Li vedeva in quella scena come se ci fosse stato. Erano un pugno di pellisquadre con le loro famiglie, che cercando scampo, scappavano fatalmente da marina a monte, s’arrampicavano a quattro mani in cima all’Antinnammare come se li minacciasse il diluvio: col mare che saliva, saliva dietro i loro passi, e i cavalloni che si rovesciavano sulle terre sempre più lontani e più alti, come se insomma potesse essere quello il giorno in cui si sarebbe avverata la voce di popoli antichi che diceva: quando i pesci saliranno sugli alberi, sarà la fine del mondo. Perché, se il pescatore scappa per alto, è sempre per terremoto maremoto, o per terremaremoto in uno, per qualcosa cioè che viene e non può venire che dal mare o sennò dal sole, da quello insomma che gli sta sotto i piedi o che gli sta sulla testa.

Per questo, dato che quel diciassett’agosto non scappavano a causa del mare, a senso loro, scappavano dal sole, e come gli scappavano? gli scappavano andando per alto, sopra un pizzo di monte, gli scappavano cadendogli in bocca: rischiarono di fare la fine che fecero gli uccelli quel giorno, rischiarono cioè di bruscarsi il pelo sopra all’Antinnammare, di sentire l’uno con l’altro di bruciaticcio.

«Saettava così micidioso quel giorno, che anche gli uccelli più incalliti ci lasciarono le penne…» e Caitanello gli citava falconi e corvi, cacciaventi e albanelli che si trovarono nei giorni seguenti, portati dal mare alla riva, col piumaggio delle ali tutto bruciato e con la pelle arrosolata come fossero stati passati alla fiamma.

Là in fondo, sullo scill’e cariddi, la sabbia e l’acqua mandavano fumi e barbagli, le due rive erano accese di lampi, mare e cielo erano uno sconquasso di zatteroni e aereoplani, pioveva fuoco e s’inceneriva il legno dei natanti e la carne dei cristiani. Dal mare e dalla terra, la cenere saliva in una nube verso il cielo: questo si anneriva per un po’ e poi si ravvivava, da rosso incandescente tornava di fuoco bianco e sprizzava e svampava fra le nuvolaglie di cenere.

Quel diciassett’agosto s’assistette al sole che s’inganzava con la puttana guerra. Ma come? Quella maestosità si degettò sino a questo punto? Eh, sì, quella maestosità che leva il respiro, sia alla venuta sia alla partuta, per l’altezza e l’imponenza del suo stilare netto, splendente, meravigliosissimo, quella maestosità s’abbassò al livello di quella femmina infame, si infiammò per quella gran lordona. Così, fra tanti spaventevoli fenomeni che si erano visti, si dovette vedere pure questo, il fenomeno di quel mascolone magno che s’incrignava quella pidocchiosa, quella miserabile sanguinaria, il fenomeno di sole e guerra, insomma, che s’appattavano e a maschio e femmina facevano razza.

La guerra che Caitanello, da spratico, s’inventava, come se dall’Antinnammare l’avesse vista all’opera coi suoi occhi di falcone, la guerra che gli pittava sotto gli occhi maneggiando lo scorciatore come un pennello apposito per quella pittura pericolosa, e sputacchiando sulle parole come se persino a parlarne lo schifasse, gliela rappresentava personificata in una femmina laida e scarmigliata, una vera furia d’inferno, una mostruosità di figura rivoltante: giovane, bronzata e lucente, di dietro, e davanti invece, vecchia, con una pancia di troia gravida, nera e tesa come pelle di tamburo che sta per spaccarsi, i seni cascanti, secchi e rugosi, gli occhi iniettati di sangue e le mani piene di croste.

Alla sagoma e all’impronta, la Gransoldatara che gli raffigurava Caitanello, sapeva moltissimo di quelle zingare infami che la notte s’attendano sulle spiagge e come segno del loro passaggio, lasciano le ceneri dei fuochi e le pezze fetenti dei loro sfoghi mestruali, fra grandi macchie di sangue che tingono le pietrebambine e inzuppano la rena lì intorno, come se avessero sgozzato qualcuno. Una laidura di femmina, come fatta di ferro, che nella mischia si dava da fare per mille, con mille paia di occhi e di braccia. E c’era il sole che la impotentiva, incrignandola di continuo col suo sguardo dardeggiante, mantenendole vivo addosso il fuoco che le infocava il corpo di ferro e questo, arroventato, sprizzava scintille. Linguette di fuoco, fiammelle che nel loro insieme le facevano dalle mani alle spalle, come un rosso piumaggio, spuntavano dal sangue che imbrattava le sue braccia: agitando queste ali di sangue, fiammeggianti, la guerra volteggiava sullo scill’e cariddi, infuriando in terra, in cielo e in mare, era qui e in ogni luogo tra le accensioni abbaglianti e gli scoppi. Era dovunque, dove il sole le svampava addosso per pigliarla e lei si gettava a faccia all’aria per farsi pigliare, senza risparmio, con le sue vergogne, il suo cannoneggiare, il suo mitragliare, il suo sconquassare e massacrare, spalancate tutte alla luce, perché il dardone di lui le arrivasse sino all’unghia dei piedi e natura maschia e femmina umana, liquefacendosi insieme, facessero razza, finimondo. In un battibaleno, la Gransoldatara s’ingravidava di sole e contempo si sgravava di catastrofi: morti, feriti, squartamenti di membra, fiamme, scoppi, squarci, ondate schiumose di sangue, fumo e neri crateri, gridi, implorazioni, lamenti tedeschi e italiani, americani e inglesi, che però parlavano a quel punto tutti la stessa lingua, portavano tutti la stessa divisa, morivano tutti la stessa morte, tutti passavano per mano alla Gransoldatara arraggiata di sole, tutti insieme, confusi, finivano nel paesaggio che lei si faceva sotto i piedi e si lasciava dietro per segnale del suo passaggio, come le marine insanguinate dagli sfoghi mestruali delle zingare, passaggio di mari ribellati, di cenere e scheletri di cristiani, di rottami di barche e zattere, di tizzoni di rami, di braccia e gambe, di tronchi d’alberi e tronconi umani carbonizzati, di schiuma di sangue e schiuma di mare di nafta fiammeggiante…

E così, dopo tanti anni, i pellisquadre si ritrovavano in cima a quella antenna sul mare, dove muccusi erano saliti anch’essi per spiare, da Jonio o Tirreno, l’apparizione dei bastimenti, mercantili e petroliere, che navigavano per settimane senza fare scalo e gli equipaggi perciò approfittavano di quel passo di mare per gettargli bottiglie o cassettine d’alluminio con dentro le lettere che volevano imbucate, assieme a un poco di picciolame, parte per l’affrancatura delle lettere e parte in regalo per loro, oltre a qualche sigaretta.

Dall’Antinnammare, i pellisquadre vedevano sotto di loro lo scill’e cariddi massacrato. Lo vedevano con la sua anima di sale allo scoperto: sui suoi ricci e sulle sue frange ondose, dove non appariva macchiato dalle grandi bolle nerastre e rosseggianti di nafta e sangue che scolavano alle rive incatramandole in lunghi orli neri, vedevano galleggiare di lassòpra come un velo di latte, un quaglio, una patina bianchiccia che né rema calante né rema montante riuscivano a staccare e trascinarsi dietro, per basso o per alto, come avesse dei filamenti profondissimi che l’ancoravano di sotto. Era una materia mai vista prima e i pellisquadre s’andavano immaginando che forse erano i fiati, le anime schiumate dei guerreggianti che avevano respirato per l’ultima volta, con la bocca presa di sale, sopra allo scill’e cariddi.

Quella vista, che per un verso era addolcita e per un altro incrudelita dalla distanza, ai pellisquadre dava come una languidezza mortale: ed era naturale, perché quello, lo scill’e cariddi, per loro era l’essere più smisuratamente vivo che conoscessero, e se era morto lui, come poteva essere ancora vivo chi fu sempre solo un proforma di vivo, chi campò sempre delle sue mollichelle di vita? loro, insomma, come potevano campare loro, minutaglie di quella vita all’ingrosso? che campavano a fare più?

Ma non era morto e glielo comprovavano le fere, e nessuno poteva più di quelle. Quando di lassòpra le ignescarono cogli occhi, col bruno di dorso e col bianco di pancia, caracollavano in lunghe file, annugolate, come ombre di nuvole nel vento: voliavano qui e là, ammassandosi, sparpagliandosi, in una girandola di vita, esaltate forse dal ritrovarsi i soli esseri viventi sopra quel quaglio di mare. Quando se ne scandaliarono, i pellisquadre non sapevano se ridere o piangere, se complimentarsi o se lamentarsi con quelle scellerate che col loro vivere gli rappresentavano contempo il sopravvivere dello scill’e cariddi. Col ragionare realistico avevano però concluso che la fera, volenti o nolenti, faceva parte di tutto quello: mare, mestieruzzo, vita. Perciò, se tornava quella abitué dello scill’e cariddi, tornava lo scill’e cariddi, e i pesci nello scill’e cariddi, e il mestieruzzo con cui si buscavano la vita sullo scill’e cariddi, tornava insomma la vita sullo scill’e cariddi: la guerra era passata, l’epoca di morte per stavolta era finita, e tutto quello che era la loro vita, che era lo scill’e cariddi, male e bene, fere e pesci, era rimasto, continuava, questo concludevano col ragionare realistico.

Ma se la vita delle fere abitué, sommando i pro e i contro, gli rappresentava più pro che contro, girando appena gli occhi verso Malta, di quella vista e di quei pro, ne ebbero tanti, da uscirgli dagli occhi: perché, qualche giorno dopo, forse il diciannove, forse il venti, quando ancora montante e calante si muovevano come grandi fiumare di sangue, cadaveri, nafta e rottami, ci fu sullo scill’e cariddi un grande, impressionante concentramento di fere, qualcosa di mai visto, fere di ogni mare e di ogni oceano, d’ogni colore e sapore, e dovevano al signor Cama, che per trent’anni aveva fatto solo imbarchi oceanici, se erano riusciti a sapere chi avevano l’onore di vedersi arrivare in casa.

I pellisquadre, una gran parte perlomeno, e fra questi lui, Caitanello, lo confessava onestamente, non si sognavano nemmeno che potessero esistere tante fere, tante e così diverse dalle loro abitué, fere che non erano brune di sopra e bianche di sotto, fere che avevano altra imponenza di forme ed eccentricità di caratteri: non pensavano, insomma, che potessero esistere tante e tali varietà di fere e perlopiù di fere più fere delle loro abitué, forse perché le abitué, quando si mettevano all’opera, gli davano un senso di sazietà massima, di soverchio: quelle sole, insomma, erano sin troppe, gli bastavano e avanzavano. Figurarsi perciò com’erano rimasti senza parola e a bocca aperta, mammalucchiti dalla meraviglia di fronte a quella sparata di fere che partitesi d’in capo al mondo, dai quattro punti cardinali, per una causa che nessuno poteva mai immaginare, comparivano in basso scill’e cariddi e salendo per Jonio, gli sfilavano davanti gettandosi in Tirreno. Per loro quel volovolo variopinto, attraentissimo, ma contempo misterioso, seguito con qualche patema d’animo, era una grande cabala di fere, di colore, stili e schieramenti diversi, che non avrebbero potuto mai, nemmeno lontanamente smorfiare senza l’aiuto del loro Delegato di Spiaggia: perché, se si eccettuavano alcune razze notorie sia di là che di qua di Gibilterra, le più notorie del resto, il grosso erano tutte razze oceaniche, e dei presenti chi poteva dire qualche parola, quanto a oceano e animali oceanici, era solo il signor Cama, dato che lui, una volta che ebbe il suo primo ingaggio a Genova e uscì da Gibilterra, tutti i suoi anni d’imbarco li aveva passati oceanoceano e quando rientrò per Gibilterra, rientrò come un emigrante, da passeggero.

Il signor Cama, naturalmente, glieli illustrò summo summo, senza grandi delucide, secondo quello che se ne ricordava, secondo quello che aveva visto qui e là per gli oceani, quando succedeva che incontravano quelle terribili scialacquone e quello che poteva avere visto, e quindi ricordare, non doveva essere granché, trattandosi di fere. Anzi di più certamente doveva essere quello che aveva visto e poteva rivedere sempre, a sua volontà, quando e quanto voleva, perché le fere erano fotografate e pittate tra le pagine, e di là non potevano scappare, nel suo famoso libro colorato, sopra al quale lui, Caitanello, non aveva bisogno di dilungarsi perché ’Ndrja lo conosceva benissimo, anzi lo conosceva meglio di lui e questo era vero. Difatti, era naturale che un libro di quel genere gli smuovesse la fantasia più ai muccusi che ai pellisquadre: un libro tutt’a scene colorate di bianco come bianco di latte, del bianco di quell’eterno mistero che ai loro occhi e alla loro mente erano neve e ghiacci e ghiacciai per cui tante volte nemmeno si aveva idea dell’oceano, e tutt’a figure di giganti marini, giganti chi di mole, chi di ferocia e chi d’intelligenza, animali tutti fenomenali, e la loro impressionante fenomenalità cominciava dal fatto che respiravano mezzo a pesce e mezzo a uomo, e come in conseguenza del fatto che avevano il sangue caldo non facevano che assaltare, sbranare, lottare e mangiarsi anche fra di loro, in certe scene che a prima vista si tratteneva il fiato per lo spavento e veniva d’istinto di fare un passo indietro. Muccusi e muccuselli, giudicando dal libro del signor Cama, erano persuasi che nell’oceano non vivessero pesci cristiani, pescicelli dello stampo di quelli che vivevano sullo scill’e cariddi: ope, triglie, saraghi, cernie, sgombri, tanto per dire, ma pensavano che ci vivessero solo gli animaloni che vedevano all’opera fra le pagine del libro, come draghi d’acqua, draghi e persino liocorni, perché tale e quale a un liocorno dell’Opera dei Pupi gli appariva un certo narvalo, impressionantissimo col suo dente fuoruscito e prolungato in avanti come una lancia appuntita, lunga perlomeno un metro e mezzo. Per questo forse la fotografia più guardata del libro era quella dove si vedeva un muccusello esquimese molto bellicchio, coi capelli sulla fronte, a frangetta, che impugnava il dentone del narvalo conficcato per terra, che era più alto di lui di almeno due teste. L’esquimesello sorrideva con l’aria di sapere con quanta invidia e ammirazione lo guardavano i muccuselli della lontana Cariddi, invidia per la fortuna che gli era toccata a toccare con mano il magico dentelancia del narvalo, e ammirazione per il coraggio, anzi noncuranza, con cui lo toccava.

Col signor Cama che s’era fatto l’occhio all’epoca giovanile, ma non l’aiutava più la vista, fecero così: Caitanello o un altro con uguali occhi di falcone, scandagliava per lui le fere, là in fondo allo scill’e cariddi, manmano che ognuno di quei branchi, scuole e colonie, ingrediava da Malta verso la linea dei due mari, e il signor Cama allora dall’inchiavatura e dal variopintume della loro pelle, quasi fossero divise e insegne soldatesche, scudi scolpiti e piumaggi di elmi, ne smorfiava la razza, connotati, provenienza, e le appellava per quelle che erano.

Caitanello con la mano a parocchio scrutava sullo scill’e cariddi fra gli schieramenti che s’avanzavano da Malta, scrutava e scrutando, riferiva al Delegato di Spiaggia:

«Oh grandiddio, grandiddio…» esclamò subito impallidendo per l’emozione. «Oh grandiddio, che dovevano vedere gli occhi miei prima di chiudersi, oh grandiddio, che spopolo di fere, che spavento di cristiani, che barbara meraviglia a vedersi…»

«Ma che vedete? Si può sapere che vedete?» gli fece il signor Cama, che era l’unico a non arrivarci con la vista, mentre gli altri pellisquadre intorno a lui, chi più chi meno, vedevano quello che vedeva Caitanello Cambrìa e si spiegavano la sua agitazione.

«Uno spopolo di fere, questo vedo, signor Cama, glielo dissi a vossia. Vedo una marea lunga lunga di quelle malanova che volieggiano per qua variopintamente. Potentiddio, tante e tali razze di fere esistevano al mondo? Ma da dove scasarono? Ma quante razze saranno?»

Caitanello Cambrìa, se lui la sua impressione d’allarme, la sua agitazione, la gettava fuori a parole, loro se la sentivano dentro, che gli traspariva sulla faccia che s’andava sbiancando.

Vedevano, là, in fondo in fondo allo scill’e cariddi, continuo continuo, come un grande spuliciamento di mare, uno spuliciamento di pulci che pesavano cantàri, fere mai immaginate né viste, di quanti e quali colori, forme e stili non era possibile dire, una grande, lunga massa di corpi variopinti, come una fascia d’arcobaleno sinuosa annugolata voliante per alto, con un capo che era ormai all’altezza di Rosarno e l’altro ancora lassòtto, che nemmeno si vedeva, dietro Melito Portosalvo. Mai forse si era visto prima un così impressionante spostamento di quei geni e genie di pescibestini, né forse si sarebbe mai più visto dopo. Era un’apparizione che metteva ansia e disorientamento, e faceva paurosamente nascere in testa il pensiero di qualcosa d’oscuro e minaccioso che veniva con quel mare di fere, qualcosa che trattandosi di fere, non era sicuramente un caso che venisse e avvenisse, ma era, doveva forzatamente essere per chissà quale lavorìo di mente, per chissà quale calcolo d’intelligenza. Ma lo strabilio, tanto per cominciare, era come avevano potuto, le malanova, darsi una voce, richiamarsi e riunirsi insieme, tutte quelle caterve di fere di diversa razza, fere oceaniche che forse bazzicavano quali l’Atlantico e quali il Pacifico, quali un Polo e quali l’altro: come, con che specie di tamtam, tamtam, battuto con la coda sulla pelle del mare, tesa e risonante come un tamburo? con che specie di alfabetomorse, con che specie di fischio di onde magnetiche?

Qualcuno dei pellisquadre, che Caitanello non riconobbe perché pose orecchio alle parole e non alla voce che le diceva, gridò labbàsso, verso le case, da dove andavano affacciandosi femmine, muccusi e muccuselli. Gli altri girarono gli occhi, qualcuno ripeté a moglie e figli di levarsi di vista e poi tornarono tutti a scrutare sullo scill’e cariddi, più tranquilli ora che le famiglie non stavano là in vista.

Ora, ragionando a mente fredda, ci poteva essere più nonsenseria di quella? Perché, femmine e muccusi, quale pericolo vero, reale, conosciuto, correvano a stare là in vista al mare? lo sapevano dire quale, che specie di pericolo? Non lo sapevano. Eppure c’era sempre qualcuno in momenti come quello che pensava per prima cosa a fare rientrare in casa le famiglie, e se non era uno, era l’altro. Questo, più di tante parole doveva dare a ’Ndrja il senso di quello che succedeva e per cui si sbiancavano in faccia.

E poi, come se rimasti soli fra loro uomini potessero parlarsi spartanamente, ci fu Saro Ritano che il senso di quello che succedeva lo dette a chiare lettere dicendo:

«E questa è la fine del mondo, la fine nostra…».

’Ndrja lo sapeva, come lo sapevano tutti, quello che intendeva dire Saro Ritano: intendeva dire che la loro fine, la fine del loro mondo, se doveva venire, era dal mare che sarebbe venuta, e la loro fine, la fine del mondo di terraferma, sarebbe stata il principio del mondo dell’acqua salata, il principio del mondo della fera: e se avveniva, quando avveniva, erano persuasi che sopra, sotto, avanti, indietro, in mezzo, nel cuore del cataclisma, un attimo prima di finire annegati, avrebbero visto la smorfia dell’infamona lampeggiare sopra di loro, sarebbero morti con l’impressione che quelle testericche stavano addirittura per saltare a terra, sulla marina, alla ’Ricchia.

Un tale apparamento di fere, una tale massa di quelle cervellute in movimento doveva avere per forza una causa e un fine, la fera non era tipo d’andarsene in crociera solo per poesia; era novità troppo grossa per non essere segno e malo segno di preannuncio, preannuncio di qualche tremendo stravolgimento, che per i cristiani era ancora in mentedei e quelle millunanotte invece dovevano averne avuto già sentore, anzi, per esse la cosa avveniva già.

A vederle come dilagavano per lo scill’e cariddi, annugolando di barbara, variopinta vita quel mare ormai da troppo tempo deserto di barche e di cristiani, veniva istintivamente di collegare la loro comparsa alla guerra: perché, a prima vista, la prima impressione era che quel segno allarmante, quell’avvisaglia di cataclisma, l’avesse figliato proprio la guerra. Ecco, questo è il loro grande momento, veniva di dire a guardarle. È il momento che aspettarono sempre e nemmeno Dio le fermerà, perché a Dio gli stessi cristiani gli pigliarono la mano ed era ormai arrivato il tempo in cui comandava chi si alzava per primo la mattina, e se era per questo, le fere non le spodestava più nessuno: perché quelle, se dormono, casomai è con un solo occhio che dormono.

I cristiani si massacravano paroparo fra di loro, uno per uno, sino a che forse non ne restava più nessuno? E le fere pigliavano acqua, s’impopolavano alleandosi e sommando i loro midolli di mente in un solo terribilio d’intelligenza, e in massa facevano movimento per le acque attorno alle terre desolate dei cristiani, davano dimostrazione che ora facevano sul serio, assai, assaissimo di più dei cristiani: perché, pigliavano acqua, acqua d’oceani e di mari, e st’acqua era tutta arrossata dal sangue dei cristiani. Forse era veramente venuto il tempo loro, il tempo del loro regno e sdiregno: la mano passava, o ripassava a loro, alle manuncule.

«Uno spopolo di fere, questo vedo, signor Cama, già glielo dissi a vossia» fece Caitanello, pigliando finalmente a soddisfare la curiosità del loro Delegato di Spiaggia. «Questo vedo io e vedono pure gli amici attorno a noi. Si vede una marea senza fine di quelle malanova che volieggiano per quassòpra variopintamente. E ora si comincia a vedere pure che s’avanzano in grandi schieramenti di scuole e colonie, nette e separate le une dalle altre, e ora si cominciano a vedere pure sagome e coloriture. Perciò, gli posso dire a vossia che sta mandria che s’avanzano per prime, hanno una coloritura viola di sopra, e poi, verso i fianchi e la pancia, il viola gli diventa grigio, grigio fumoso con qualcosa di rosé. Eppoi, sono belle imponenti di mole, qualche metro in più forse della nostra abitué. Gli dice niente a vossia?»

«Il becco, v’arriva l’occhio a vedergli il becco? Ce l’hanno cortitto per caso?»

«Sissignore, cortitto, l’indovinò vossia, cortitto ce l’hanno, proprio uno spuntone paragonato al becco della nostra abitué. Ma allora vossia l’inquadrò già in mente sua?»

«Cosa facile fu. Si tratta difatti delle cosiddette Naso a bottiglia e le Naso a bottiglia largheggiano assaissimo di numero fuori di Gibilterra.»

Qui Luigi Orioles e Saro Ritano precisarono che quelle Naso a bottiglia bazzicavano forte pure dentro Gibilterra, perché bazzicavano d’abitué quei paraggi dell’Africa, Portogallo, Spagna, Baleari, Sicilia, Sardegna, e tante volte facevano un salto persino alle Isole più più vicine, Filicudi, Alicudi… Ma bazzicavano pure in Mar Nero, e difatti Orioles e Ritano le avevano incontrate tante volte là verso il millenovecentotrenta, quando stavano con la Anita G. e facevano di continuo Trieste Costantinopoli.

«Sì, largheggia molto» ripigliò il signor Cama. «È del tipo più visto, più andante e ordinario persino di quella rusticazza della nostra abitué. E difatti, i caratteri di queste Naso a bottiglia hanno molto a che dividere con quelli dell’abitué: la sollazzosità, ad esempio, la teatranteria, la ruffianaggine col marinaio che naviga…»

E del resto, bastava vederle mentre gli passavano davanti, che se non fosse stato per il colore della pelle, c’era quasi da scambiarle con le abitué. Sembrava incredibile che si potessero mostrare tanto sciampagnine dopo chissà quanto mare, chissà quante milia e milia d’oceano che andavano caprioleggiando. Dovevano essere alcune centinaia, tutta un’intiera colonia, intere scuole e famiglie, dalle nonnave più che trentenarie alle piritolle d’un massimo d’una seina di mesi, che si vedevano nuotare davanti alle madri o dietro, che si vedeva al primo vederle al tuff’in tuffo, ondulose per onde per aria, che dovevano sentirsi già pizzicare il culo a mandolino. Viaggiavano come una tribù di zingari scialacquoni per i quali bontempo o malotempo è sempre un tempo e dove gli scura, ci mettono un punto. Le madri giocavano coi figli, sommozzandosi all’improvviso e tirandosi dietro i muccuselli, che però a riassommare non ce la facevano e allora le madri di sotto li gettavano fuori a uno a uno per la pancia e i bebè ridevano per aria facendo iiih di paura e di piacere; e c’erano quelli che ciuciuliavano fittofitto e quelli che s’inseguivano con sgridii, quelli che correvano avanti e quelli che avanzavano a rilento, fermandosi e formando crocchi, facendo riunione in circolo. Da tutto l’insieme, insomma, venivano risate, voci senza pensieri, rumori in sordina come di una grande comarca zingaresca in movimento.

Non c’era dubbio, l’impronta quella era, non c’era dubbio che queste Naso a bottiglia appartenessero alla stessa razza delle abitué. Però, mentre la tribù passava e risaliva per Tirreno, il signor Cama disse come a commentario:

«Oh, qua ridono, scialano, ma dalle loro parti, che poi sarebbe un certo posto dell’America che chiamano il Nord Carolina, se la vedono pietrepietre certe volte, pietrepietre veramente, non per mododidire: e difatti, per quelle coste là del Nord Carolina, quei pellisquadre ne fanno di tali retate, che poi quando le tirano a terra, per un miglio almeno rivariva è tutta una mostra di Naso a bottiglia che s’addannano per sbrogliarsi dalle reti e rigettarsi a mare…».

«Retate, disse vossia? Gli calano le reti alle fere? E di che reti si tratta? Saranno d’acciaio, per calargliele alle fere…»

«Ma quale acciaio. Si tratta di reti come le nostre palamitare, con le maglie giuste per incappiargli i nasi a bottiglia. Gliene parano un poco come un conzo senza esca e un poco come una rete di sbarramento, e quando succede che tutta una mandria c’investono contro e con tutta la loro scaltrezza finiscono nei cappi, allora i pellisquadre tirano le reti come una sciabica, e le Naso a bottiglia si trovano a essere imprigionate davanti e di dietro.»

«Ma che se ne fanno? Per caso ne fanno spubblico in massa? E per spubblicarle così gigantescamente, che sorta di massacri gli fanno queste Naso a bottiglia?»

«No, quale spubblico… Quelli con le Naso a bottiglia, ci fanno il fammiridere. E sapete come? Si vendono le teste, ma non come voi che le portate in Capitaneria per prova che ammazzaste una fera e vi dànno un premio di cinquanta lire per ognuna, o cento se si tratta di femmina implenata. No, quei pellisquadre le teste gliele vendono a certi fabbricanti che il cervello di fera lo pagano a peso d’oro per il fatto che ne hanno assolutamente bisogno. Per nutrirsi, penserete voi, e invece no, non ve lo potete mai immaginare l’uso che ne fanno e quando ve lo dico, capite perché sempre vi dissi che l’americano è un grande uomo businisso, e sarebbe a dire uomo d’affari, uomo dall’agire smagato, senza veli né peli, uomo che se vede che una cosa a lui gli necessita come il pane, tira fuori il portafoglio, paga quanto sia sia e se la piglia. Ora, dovete sapere, quei tali fabbricanti là che vi dissi, con quel terribilio di merdarella fulminante che la fera si tiene nel suo cranietto sulla fronte, precisamente con quella potente, fetente materia grigia, ci fanno un olio fino, sopraffino, che gli serve, figuratevi a che gli serve, gli serve per oliare certi costosissimi orologi di precisione, come quello, fatevi conto, che fa cantare il Gallo o gli fa gettare a mezzogiorno in punto il suo ruggito al Leone della Matrice di Messina, orologi precisi, precisissimi come questi o come quelli che fanno partire e arrivare i treni e che devono obbligatoriamente spaccare il secondo. Vi capacitaste perciò che razza di grande, genione businisso è l’americano? Sperimenta, sperimenta, l’andò a trovare alla testa dell’acqua l’olio per lubrificarsi i suoi orologi di precisione, lo trovò giustappunto nella testa della fera, che quanto a precisione e calcolo di mente, non c’è congegno più infallibile. E ditemi, ditemi: dico bene o dico male?»

Nessuno gli rispose al signor Cama se diceva bene o male, perché d’impulso gli veniva di dire: granfesse, quelle Naso a bottiglia che si fanno incappiare e tirare a riva intere mandrie come fossero sciabachello, minutaglia e non fere. Con le abitué li vorremmo vedere quei signori pescatori, con le nostre abitué, essì, assai ne farebbero affari… Però, contempo, li pigliava un dubbio: l’olio di cervello delle nostre abitué sarebbe buono lo stesso, stessissimo dell’olio di cervello delle Naso a bottiglia per oliare quegli orologi d’alta precisione?

E poi, schieramento dietro schieramento, da Malta vennero salendo altre, sempre nuove e diverse razze di fere: e lui, Caitanello, sforzando i suoi occhi di falcone, vedeva avanzarsi di lontano fere dalle coloriture, e in qualche caso anche dalle forme, così eccentriche, che prima gli veniva istintivamente di dubitare della sua vista e poi, quando appurava che la coloritura era proprio quella, qualche volta doveva cercare nella sua mente per trovare le parole giuste e fargliene la descrizione al signor Cama, e qualche volta s’imbrogliava fra colori e parole, s’impuntava, e allora c’era uno scambio di vedute fra lui e qualche altro pellesquadra di vista lunga come ad esempio Jano Scarfì, e se c’era identità, bene, sennò aspettavano che le fere in discussione si facessero più vicine.

Ora, dato che i carichi, e cioè le potenti Grampo Grigio, come nella briscola vennero per ultimo, facendo apparire quelle che le avevano precedute, figure di fere anche belle non c’era che dire, da ammirare, se viste di lontano e di passaggio, se viste cioè per quelle forestiere, pinte e non per le loro abitué tinte, come vere e proprie scartine, e cioè come le altre trentasei carte del mazzo di fronte a quelle quattro che rappresentano gli assi, lui, Caitanello, i connotati che di queste qua aveva dato il signor Cama, li rapportava in stile telegrafico, perché, se non era per fare massa nel quadro, queste scartine avrebbe potuto senz’altro passarle sotto silenzio.

Le prime che passarono dopo, e diceva passarono perché a nessuno di loro gli sfiorava la mente che non si trattava di passaggio, del misterioso passaggio di una moltitudine di fere, furono quelle dal Fianco Bianco simillime in tutto e per tutto alla loro abitué, solo che avevano il becco più corto e avevano quella particolarità del fianco bianco: difatti, erano bianche sotto e nel resto del corpo erano brune come le abitué. Si chiamavano Fianco Bianco, ma contrariamente al loro nome, ce n’erano pure col fianco giallo: lungo il fianco bianco o giallo, una striscia nera dalla testa gli arrivava sino in coda, come un’ala di rondine o di canaria, e tali sembravano nel passargli davanti, nugoli di gigantesche rondini e uccelle canarie che salivano svoliando a pelo d’acqua.

Le Fianco Bianco provenivano dal Nord Atlantico, disse il signor Cama, ed erano le scuole più numerose perché arrivavano anche a mille soggetti, mentre quella che gli sfilava davanti doveva essere una scolicella che non passava il centinaio.

Passarono poi quelle dal Dente Duro, che non avevano altra particolarità che quella dei denti dritti e appuntiti, che insieme al becco lungo e piatto, gli dava un’aria più di coccodrilli che di delfini. Di colore erano tutte bluastre sopra e bianche sotto, e bianco avevano pure il becco, sopra e sotto, e anche questa era una loro particolarità.

Passarono poi le cosiddette Vere Genuine, che erano belle, eleganti all’esteriore, più belle, più eleganti delle abitué: sul petto avevano come un gran neo di bellezza, una macchia bianca che sul bluastro spiccava precisa precisa alla pettina d’una camicia di cerimonia. Sul dorso però, presentavano, cosa mai vista, un gravissimo difetto di natura: la mancanza della pinna soprana, e questa mancanza le faceva apparire come navitte senza bandiera, galli senza cresta. Passavano per vere genuine, perché i pellisquadre di quelle parti dove bazzicavano, nel Pacifico nientemeno, gli davano una caccia a levapelo, dato che le stimavano interamente genuine, cioè a dire pigliavano tutto, carne pelle e ossa, senza gettare niente.

E passarono quelle dalla Bandiera Bianca, che venendo dopo le Genuine spinnate di sopra, risaltavano ancora di più per il fatto che la pinna soprana non solo l’avevano, ma l’avevano per giunta pittata bianca come per farla vedere di lontano. Eppoi, secondo il signor Cama, queste Bandiera Bianca presentavano ancora un’altra differenza rispetto alle Genuine, e cioè che quei lontani pellisquadre di dove bazzicavano loro e precisamente l’Oceano Pacifico, quello però di parte cinese, non ardivano minimamente di toccarle per il fatto che i loro antichi dicevano che queste Bandiera Bianca le aveva partorite una certa principessa, e chissà che bello spicchio di puttana doveva essere sta principessa per farsi implenare da una fera. Quei pellisquadre cinesi erano stranissimi però, perché principessa o non principessa, qualche volta la festa gliela facevano lo stesso: allora lo sapevano pure loro come sfruttarle senza gettare nulla, nemmeno il grasso, dato che se lo spalmavano sul corpo per non sentire freddo: cosa schifevole da sentire, ma più schifevole forse era il freddo che sentivano quei pellisquadre cinesi.

E passarono infine una mandria di Porpose, che sono e non sono vere e proprie fere: dall’esteriore bastardolo, grezzo e ridicolo, corte e malecavate, non superano i due metri, col muso rotondo, un poco a proboscide mozza alla radice, il becco rientrato, i denti a zappa e la testa un tuttuno con la schiena e col collo che s’alza in una specie di gobba e poi scende sul dorso come nel maiale. Di colore era tutta nera, ma quanto al colore, un’altra curiosità di queste curiosissime Porpose consisteva nel fatto, come li informò il signor Cama, che avevano gli occhi d’un bellissimo rosa.

«Ma che è sto franciaspagna?» fece il signor Cama che s’era scandaliato subito di chi si trattava. «La porposa aggregata al do’phino? E che successe per esserci sto franciaspagna, sta confusione di lingue? Bella porca, sta porposa, un vera porcella…»

Si capiva che porpose era la parola americana Porpoises che stava scritta di fuori sul suo libro di scene e figure oceaniche. Si capiva, anche senza sapere leggere né americano né italiano, perché la parola era scritta in nero sopra l’animale in parola che era tutto bianco. Bianca era pure la balena sotto la parola Whales, che veniva per prima, e bianca la fera che veniva per ultima sotto la parola Dolphins, e così s’intitolava il libro: Whales Porpoises and Dolphins.

E si capiva pure, solo a vederla, che chiamandola: bella porca, vera porcella, il signor Cama intendeva senz’alcun dubbio deprezzarla e disprezzarla, ma in effetti la chiamava col suo nome, porpoise, che all’italiana risulta porca, porca di mare.

«Però, perché non fischiano?» si domandava il signor Cama: perché, secondo lui, presentavano pure quest’altra curiosità. «Avrebbero a fischiare, avrebbero a fischiare quando riassommano, perché in quell’istante contempo che ripigliano a respirare, gettano aria dal naso fischiando come avessero in bocca un fischialetto…»

Le Porpose passavano nuotando sott’acqua per una ventina di metri e poi risaltando fuori: allora davanti a ognuna si faceva un biancheggio di schiume vorticoso come bolle di sapone e in quel momento pareva che soffiassero sull’acqua con tutto il loro fiato, e forse veramente fischiavano. Avevano già oltrepassato la linea dei due mari, quando il suono trovò forse la giusta via d’acqua e d’aria e sentirono allora il fischio stonato dei fischialetti delle porcelle.

Con queste, tutte le scartine erano passate e venivano gli assi, i carichi di undici, se era vero che il signor Cama lo sapeva sfogliare e leggere quel libro di quaranta pagine. Venivano come i mascoloni che coi loro rimbombi secchi secchi mettono punto ai fuochi d’artificio: davanti avevano le forestiere, con le ultime ad almeno mezzo miglio, all’incirca verso Rasocolmo, e dietro, a sventagliate di colore bruno, blu cangiante, o brublu, venivano un gran codazzo di fere abitué e paesane, il basso popolo diavolesco che bazzicava di qua di Gibilterra, che gli correvano dietro come i muccuselli nei cortei, nelle processioni e negli sposalizi, quando aspettano il lancio dei confetti.

Queste, si vedeva lontano un miglio che erano tutt’un altro mangiare e lui, Caitanello, se ne scandaliava alla prima occhiata. Prima di parlare però, stette un poco tutt’aguzzato d’occhi, la fronte rughe rughe, come ci cogitasse sopra impersuaso. Poi disse:

«Vossia sa che vedo ora? Vedo avanzarmi uno schieramento, non grosso per la verità, una fazzolettata a paragone delle Naso a bottiglia, però, per fare numero, gli basta l’aria che si dànno, gli basta la maniera di portarsi grezze grezze e noncuranti, appartate dalla compagnia. Pare che si sentono fetere il naso, vossia mi deve credere. Ora io gliele rappresento e così vossia ce le appresenta. Per cominciare, quanto a grandezza, si manifestano per dei bestioni, perlomeno due volte la nostra abitué, pesanti due tonnellate, penso io. Non tutte però, perché ce ne sono dell’altre nel mezzo della mandria, grandi la metà, e queste che penso devono essere le femmine, sono marrò, mentre i bestioni maschi sono d’un colore grigio, d’un grigio ferroso, ferrarrugginito che però calando per i fianchi, si va sbiancando e sotto la pancia infatti sono completamente bianche come le nostre abitué. I fianchi però, i fianchi, è possibile mai? mi pare che li hanno tutti tatuati, perché si vedono sgraffi e svirgolature, tagliuzzamenti a ics e intacche a forma di stelle marine, tutt’un giocofoco di segni e disegni in carne, che gli brillano al sole bianchi bianchi…».

«Ahi ahi, capii, capii…» si lamentò il signor Cama. «Becco non ne hanno, vero? E ditemi, la mascella sopra non pare tutta un gran naso, per cui st’animaloni si rassomigliano di faccia a certi cristiani nasoni, eh?»

«Sì, come no? Nasoni, nasonazzi, vossia li pittò senza vederli, parola d’onore. Eppoi, mi pare che…»

«Ahi ahi, basta, basta, don Caitanello, non dilungatevi più a rappresentarmele, capii capii, ahi ahi, eccome, eccome capii…»

Circa a questo punto successe, o per meglio dire, stette per succedere qualcosa d’inaspettato, qualcosa che sembrò fatto apposta, quasi per chiudere in bellezza la presentazione di quelle ferazze che strappavano lamenti al signor Cama, issofatto che dalle parole di Caitanello le smorfiava e se le raffigurava.

Le fere venivano in sopra un poco meccanicamente, a mezza forza, come portate dalle pinne pettorali e dalla coda, senza alzarsi molto per aria né calarsene troppo in acqua, con un’andatura poderosamente fiancuta, ma l’aria svagata come se fossero noiate a morte di trovarsi dove si trovavano.

Lo zatterone degli inglesi, che faceva avantindietro fra il Faro e Cannitello, in quel momento tornava di Calabria ed era arrivato più o meno ai bordi della mezzerìa. Procedeva ad angolo retto con le fere e da terra si aveva l’impressione che ci fosse troppa distanza di mezzo perché lo zatterone potesse mai speronare gli animali o gli animali speronare lo zatterone: difatti non ci fu speronamento, ma ci mancò poco, perché lo zatterone passò pelo pelo rasente al branco delle fere.

Ora, se in un tale frangente si fossero trovate le abitué, figurarsi, c’era da aspettarsi qualsiasi scena di teatranteria, sia per spavento vero e sia per spavento finto, sia se lo spavento lo ricevevano e sia se lo davano. Queste invece, st’animalazze forestiere, non batterono ciglio, nemmeno girarono gli occhi che di lontano pareva come se da un momento all’altro gli si chiudessero di sonno, dettero anzi l’impressione, col loro contegno di assoluta noncuranza, come non s’avvedessero nemmeno dello zatterone, che gli passava pelo pelo né sentissero il rombo tonante che faceva. Non rallentarono né s’affrettarono minimamente mentre lo zatterone gli tagliava la strada, procedettero al loro naturale passo come se il mare davanti a loro fosse in quell’istante liberissimo.

«Ahi, ahi, loro loro sono» si lamentò allora, come se veramente soffrisse, il signor Cama. «Mostrarono la carta d’identità da come si comportarono. Ahi, ahi, amici miei, preghiamo, chi sa pregare, che non si fermano qua. Ahi ahi, non la vedo giusta sta radunanza, soggetti scabrosi arrivarono sullo scill’e cariddi…»

Gli domandarono allora:

«E che sarebbe sta razza di fere che gli strappano lamenti a vossia?».

«Certe Risso’s sono, ma voi forse da queste parti non le sentiste mai nominare con questa nomina.»

«Rissose, eh? Sarebbe a dire che s’arrissano di continuo? S’arrissano di nome e di fatto insomma?»

«È la prima volta che le sentiamo queste rissose…»

«Vi dovette capitare però, di sentirle, sentirle e risentirle, col loro nome di battaglia che sarebbe Grampo Grigio: perché quella, cari giovanotti, è la famigerata Grampo Grigio, diocenescampi, e speriamo che passi dritto. Vi dice niente a voi sta parola grampo?»

«E si capisce che ci dice» fecero qui e là. «Ci dice quello che dice: crampo ci dice, il crampo che quando ci piglia, a un muscolo di gamba o a una mano o a un piede, malanova a lui allora, malanova quando ci piglia…»

«Ma quale crampo, quale crampo che veramente vi pigli? Gra, gra, gra, grampo, grampo. St’intesa di grampo gliela misero in America e vorrebbe dire che gli misero l’intesa di gladiatore: grampo grigio, gladiatore grigio, e per essere inteso gladiatore grigio, vi potete fare un’idea del soggetto scabroso che dev’essere.»

«Gladiatore?» fece Luigi Orioles. «Tale e quale allora all’uomo di forza dei tempi antichi, una specie di Carnera e Raicevic che affrontava tigri e leoni ed era capace di spezzargli l’osso del collo con le sole mani, un Ursus in una parola.»

«Ma allora che nicchinnacchi con la fera? Che c’entra con quella ’nfamona st’intesa di gladiatore?»

«Ma da dove gli venne di mettergli a così tale animalazzo selvaggio, al più tale dei tali anzi, di mettergli sta nomina onorevole?»

«Se la insognano che quella affronta tigri e leoni…»

«Giovanotti…» gli fece un poco arruffato il signor Cama. «Pretendereste per caso di giudicarla con la vostra abitué? Vi pare che quando le dettero quel nome di battaglia di Grampo Grigio, glielo dettero per scherzo? Glielo dettero invece serissimamente, per contraddistinguerla dalle altre razze di fere, mettendo sull’avviso sia pesci sia cristiani che quella è fera non comune, si piglia la questione, combatte, s’accanisce ed è dannivola: e difatti, là ci sono le cicatrici, le cicatrici che si porta ai fianchi in ricordo dei suoi combattimenti, per specie di trofei…»

Sentendo questo, i pellisquadre strabiliarono:

«Combattimenti? Che intende dire, vossia? Che combatte? che combattimenti fa?».

«Combattimenti, la fera? Architettamenti, vorrà dire, vossia. Architettamenti di mente dentuta…»

«Che bisogno ha di combattimenti con quella mente tranellatrice?»

«Quando mai fu vista scendere in campo, a viso aperto e pigliarsi la questione?»

«Rischia mai? Pericola forse la vita quando si mette all’opera?»

«Risolve tutto a tavolino, quello è lo stile suo.»

«La mente, il midollo che ha nella frontina, quello è lo stile e lo stiletto suo…»

«Questa col crampo che dice vossia, non stila lo stesso stile? Venne forse fuori razza?»

«Giovanotti, non le pigliate sempre a modelle, le vostre abitué. Non vi scordate che quelle l’oceano bazzicano, e là non hanno la mangiatoia bassa come ce l’hanno qua dove il boccone preferito se lo vanno a scegliere nelle reti che voi calate. Là, tante volte se lo devono travagliare il pane, là veramente pesce grosso mangia pesce fino e là più grossi di lei ce ne sono, eccome. Per questo vi dico, non le pigliate per pietra di paragone le vostre abitué, hanno poco o niente a che vedere con quelle, fidatevi, fidatevi di me…»

Qui ci fu qualcuno, e questo qualcuno, ’Ndrja se lo poteva benissimo immaginare, fu Artù Palamara, che per non smentirsi, non si seppe trattenere di dire:

«Però, sempre fere sono…».

«E invece no, non sono fere» scattò a ribattergli il signor Cama, arruffandosi tutto, e per fare arruffare un tipo pazientoso come il signor Cama ci voleva un tipo incresciosissimo di bocca come Arturo Palamara. Gli venne un tale nervosismo al signor Cama, che contrariamente al suo naturale, anche se si capiva che lo faceva per un puntiglio nei riguardi di Arturo Palamara, se n’uscì a sdegnoso, ad altezzoso, sarebbe più giusto dire, gettandogli in faccia i suoi do’phini e il suo oceano, il suo imbarco di trenta, quarantanni ininterrottamente e il suo prezioso libro figurato. «E invece no, non sono fere. Sono do’phini questi, do’phini. Oh per la madonna, tutte fere, tutte fere, tutte abitué devono essere, per forza per forza. Possibile mai che la pigliate sempre a pietra di paragone la vostra abitué, tutte a lei devono rassomigliare, tutte, è possibile mai? Ma la colpa è mia, la colpa è mia che dall’inizio non vi controbattei sentendovi dire sempre fera, e anzi la dissi pure io per un certo riguardo all’animo vostro che vi brucia proprio per causa di fera, mentre invece, do’phino vi dovevo dire io, e così gettavo le carte in tavola, le carte cioè coi do’phini che conobbi io, fuori di qua, e così non mi succedeva che mi spolmonavo a spiegarvi che sta Grampo Grigio, sta gladiatora, tutta ricoperta di cicatrici, è ’na ’nimala più unica che rara, per sentirmi poi dire: sempre fere sono. Ben mi sta, ben mi sta, a me mi dovrebbe cadere la lingua a pezzi quando mi metto a parlare con voi di cose che non sapete…»

Per rabbonirlo, facendogli capire che Arturo Palamara non lo doveva nemmeno calcolare perché gli altri erano tutti persuasi che diceva il vangelo, quel gran diplomatico di Luigi Orioles gli fece:

«In altre parole, si potrebbe dire che queste Grampo Grigio vennero fuori razza, vossia non crede?».

Al signor Cama gli passò subito il nervino e sembrò premiarsi della domanda che gli faceva il bosso come volesse approfondire il soggetto Grampo Grigio. Un segno che gli era passata, fu che continuò a parlare di fere dove avrebbe dovuto parlare di do’phini, tanto per confermare quello che aveva detto prima e cioè che ci colpava più lui che loro in quella confusione di lingue:

«Giusto, fuori razza. Non vi capacita? L’animale comune non viene mai fuori razza quand’è della stessa specie: la murena tanto per dire, qualsiasi pigliate, l’una fa quello che fa l’altra, ve lo devo dire io? Ma lei, la fera, che ha dell’animale comune? quasi niente, e invece, voi me l’insegnate, ha quasi tutto dell’animale cristiano e la specie cristiana, come si sa, è una, ma ha tante specialità, e così pure la sua specie ha tante specialità e proprio ora ce ne passò un bel campionario di qua davanti. Ora, c’è dubbio, che di tutte le specialità della sua specie sta Grampo Grigio è la più speciale? Forse è cosa di tutti i giorni vedere una colonia sana sana di fere, ognuna con tutte quelle cicatrici ai fianchi? Ma anche una, una sola, la vedeste mai segnata di qualche cicatrice di ferita? La vedeste al massimo con qualche osso di spada che l’aveva trapassata da parte a parte mentre a tradimento lo scodavano. Dove la piglia la cicatrice di ferita? Per avere cicatrice, ci vuole ferita, e per avere ferita ci vuole combattimento e lei questo non l’intende. Voi stessi lo diceste che lei risolve tutto a tavolino e che l’arma sua è la mente che, m’immagino io, quando è che idèa tranelli e ladroneggi, le deve girare e sprizzare scintille come una pietra di mola quando affila la lama del coltello. È naturale, siccome non se la sente di rischiare, non se la sente di gettare né sudore né sangue, la vigliaccheria le sviluppa il genio di mente e l’istinto tradimentoso. Ma voi la sapete assai, assai meglio di me, l’abitué. Io vi posso dire che l’abitué non è la sola, che pure quell’altre sono cosiffatte. Vi fate un’idea ora dell’abisso che c’è tra la Grampo Grigio e quelle? Il meno che si può dire, il meno, è che venne fuori razza. Francamente, se ve la ’nsognavate voi, ci avreste mai creduto che poteva esistere una razza di fere che stilano spartanamente il combattimento, che lo stilano e lo stilano antico, prova ne sia che sono tempestate di cicatrici ai fianchi, tanto che gli uscirono l’appellativo dei tempi antichi, gladiatore sarebbe a dire, eh, ci avreste mai creduto?».

Sentitelo, commentariava in mente sua Caitanello, che con l’orecchio sentiva la polemica che facevano dietro di lui, e con gli occhi occhìava sullo scill’e cariddi. Sentitelo che gli domanda. Quelli non ci credono nemmeno vedendola alla luce del sole e figurarsi insognandosela.

«Insomma» fece Luigi Orioles, «tutti d’una ventre, ma non tutti d’una mente. Mi pare che il detto antico gli sta bene pure alle fere, eh signor Cama?»

«Gli sta a pennello, anzi gli sta come se noi e loro fossimo una cosa sola. E difatti, non solo c’è straneità fra razza e razza, ma persino fra fera e fera d’una stessa razza, perlappunto come tante volte succede fra noi, fra figlio e figlio d’una stessa madre. E qui sottomano, bell’e pronto, ho un esempio che pare proprio me l’invento io, talmente mi viene accommodo nel discorso: ma si tratta del famoso Pelorus Jack, tanto famoso che certamente qualcuno di voi lo sentì dire e non si può mai pensare che me l’invento io…»

Nessuno dei presenti l’aveva mai sentito nominare quel Pelorus Jack che pure, a detta del signor Cama, per trentanni corse di bocca in bocca fra gli equipaggi delle navi che toccavano i porti del Nuovissimo Mondo. Il signor Cama infatti lo sentì di bocca d’un suo paesano delle Isole, un tale di Filicudi che lui incontrò nel ventisei a Sidney mentre si preparava a partire per la Tasmania con una baleniera.

Per farla breve, questo Pelorus Jack s’addimorò per una trentina d’anni, in altre parole per tutta la sua vita, in uno Stretto della Nuova Zelanda che era più stretto del loro Stretto, ma per tutto il resto era somigliantissimo, proprio un fassimile, e per giunta aveva anche il nome somigliantissimo al nome del loro Stretto, perché invece di essere Peloro, era Pelorus. Anzi, quell’amico del signor Cama era persuaso che fosse proprio lo stesso nome in origine, perché quello secondo lui doveva essere stata opera di qualche loro paesano, di quelli che pigliano imbarco e nell’imbarco, attaccano fotografie e cartoline all’armadietto personale e attaccano i nomi di casa a mari, a porti, a mangiari e persino a femmine. Così, quel loro paesano, entrando in quello Stretto, si dovette dire: ma guardate, guardate, mi pare d’essere nello Stretto del Peloro, sullo scill’e cariddi, ci mancano solo i monti Peloritani e poi è tale e quale al Peloro. Disse Peloro, la voce girò e Peloro gli restò: solo che passando di bocca in bocca e di lingua in lingua, si storpiò un poco là in coda.

Ma per passare dal nome al nominato, il nome dello Stretto glielo dettero per cognome all’animale, aggiungendoci Jack per nome, come fosse un trovatello, e difatti, proprio come un trovatello, una mattina albeggiò là come se il cielo l’avesse gettato e quel mare pigliato: e come se non sapesse che fuori di quel canalone c’erano l’immense acque dell’oceano, restò là esattamente per trentadue anni e se poi, tutt’all’improvviso come apparì, scomparì, fu certo perché ormai trentenario, venne a morire.

Che fece là per tant’anni? Fece il pilota, giorno per giorno, pilotò le navi che passavano per lo Stretto e così si buscò il pane onestamente, campò senza rischiare, giorno per giorno, di morire per campare. Stava là, facendo la spola da un capo all’altro dello Stretto e non appena avvistava una nave, volava e si piazzava a prua, e là, mentre intratteneva l’equipaggio a suoni e danze con musica di culo a mandolino, con tamburelli e castagnole di scorreggette, pilotava la nave all’uscita: gli dava così l’utile e il dilettevole, perché gli uomini s’allianavano e i capitani non ebbero mai da lamentarsi se invece di venirgli a bordo il pilota cristiano, era quel do’phino che sbrigava il servizio di pilotaggio, senza dire che le compagnie sparagnavano, eccome. Vedilo oggi, vedilo domani, anno dopo anno, gli equipaggi prima s’abituarono e poi s’avviziarono alla sua vista e il saluto che gli dava Pelorus Jack prima ancora di gettare l’àncora o subito dopo che avevano salpato, pigliò l’aria di un rito. Diventò il pupillo di tutti gli equipaggi che avevano la ventura di passare per lo Stretto del Pelorus e vedere quella rarità di do’phino, e c’erano di quelli che scendendo a terra, invece di andarsene a divertimenti di femmine e di liquori, s’accattavano un paio di chili di pesce e se n’andavano rivariva chiamando: Pelorus Jack, Pelorus Jack, ognuno con la speranza, allettandolo coi pesci, di farlo avvicinare, per dirgli e poi sentirsi da lui ognuno il proprio nome. E alcuni ci riuscivano, più che altro per merito di Pelorus Jack, il quale finì per sapere a memoria un certo numero di nomi, specie quelli del tipo Dick, Tom, Bill, che quando li pronunciava, facevano un suono come di pernacchietta: e questi nomi, quando si metteva a pilota di una nave, li gettava fuori dal primo all’ultimo, e c’era sempre qualcuno fra gli uomini dell’equipaggio che credeva di sentirsi chiamato personalmente per nome.

Gli facevano, nemmeno a dirlo, trattamenti di pascià e lo stesso governo della Novazelanda, vedendo che quel do’phino scherzando e ridendo, aveva pigliato talmente piede fra la popolazione, che guai a chi glielo toccava, mise espressamente una legge severissima per proteggerlo, legge per la quale se qualcuno si fosse attentato a fargli anche uno sgraffio, veniva condannato issofatto a tot anni di carcere e per sempre infamato.

Per case e per navi, al capezzale di letti e di cuccette, e persino dietro il banco degli spacci di vino e liquori, come fosse il Bambin Gesù, si vedeva l’ingrandimento di Pelorus Jack e c’erano di quelli, fra gli uomini degli equipaggi, che la fotografia la tenevano nel portafoglio come fosse la fotografia della zita. Erano gusti barbari magari, ma bisognava capirli: molti di quei marinai c’invecchiarono insieme con Pelorus Jack e quando scomparì dai loro occhi, per tanti di loro fu come perdessero il sostegno morale e la vita gli sembrò senza più scopo, perché sostituirlo con un cane o con un gatto, con una scimmia e persino con una femmina, anche se, dati i gusti, i più non dovevano intendersela molto con le femmine, gli sarebbe parso sempre di sostituirlo indegnamente. Per questo fu come un lutto che li colpì tutti, chi più chi meno, e per lo Stretto del Pelorus si vedettero per molto tempo le navi che entravano e uscivano con la bandiera mezz’ammainata al pennone di poppa.

«Eh, sì, bisogna proprio dirlo» fece il signor Cama a quel punto: «tutti d’una ventre e non tutti d’una mente. E sennò come si spiegherebbe un tale fenomeno di natura quale fu quel Pelorus Jack? Come si spiegherebbe che un do’phino come quello, tutto casa e chiesa, un do’phino che per poco non lo misero sull’altare per adorarlo, proveniva da sta banda di notorii gladiatori? Come si spiegherebbe l’enimma d’un Grampo Grigio che usciva dalla congrega e si ritirava su quello Stretto d’acque, come i santi penitenti nel deserto, e là invece di dare gli spettacoli barbari e sanguinari che stila la sua razza, dava spettacolo di vivere degno, meritorio, civile? Come si spiegherebbe, in parole povere, un Grampo Grigio tranquillo e pacifico, buono come un pezzo di pane? Non si spiegherebbe, si spiega solo col fatto che uscì contronatura, fuori razza…».

Si guardavano fra di loro e poi guardavano il signor Cama come un innocente, un innocente delfinaro. Fuori razza, diceva, ma fuori di quale razza? di quella piccola, la razza delle Grampo Grigio, non certo della razza grande, della razza delle fere, perché riguardo a quella, c’era dentro, dentrissimo, anzi, se ne era uscita come Grampo Grigio, come Pelorus Jack c’era rientrata in mezzo, in pieno. Potevano farsi un’idea della gran doppia puttana che doveva essere stata, dall’alzata d’ingegno che aveva avuto levandosi dalla vita di continuo rischio che facevano le Grampo Grigio e ritirandosi in quello Stretto del Pelorus dove si mise per sempre la barca all’asciutto, pasciuta da tante mani e tanti occhi. Si figuravano benissimo che genio di mente doveva avere per farsi pigliare in protezione addirittura dal Governo, per farsi uscire una legge espressamente per lei…

Il signor Cama, capace che se lo era inghiottito, che ci credesse ciecamente in quella Grampo Grigio che lui chiamava al mascolino: do’phino, al mascolino americano, perché il delfino, lui, doveva averlo sentito la prima volta nella lingua americana e in quella gli era rimasta, e anche se a Cariddi si era messo a masticare pure lui la fera che masticavano tutti, e sennò come s’intendevano? ogni tanto, vuoi o non vuoi, il do’phino fatalmente gli tornava sopra come un piccolo rigurgito. Ma si capiva, umanamente lo capivano. Pure lui, in trenta, quarantanni d’imbarco, doveva essere passato per qualche Stretto del Pelorus, per uno dei tanti sterminati Pelori dove la nostalgia fa dolidoli in petto al marittimo che naviga per pane, solo e lontano. Pelori invisibili, che si aprono qui e là, dovunque nell’immensità dell’oceano, e trovano sempre spreparato, senza difesa, con l’occhio a lagrima, l’emigrante di mare. E là, qualche zingarella, fera o do’phino, il nome non aggiungeva né toglieva, doveva avere allianato pure lui con balli e teatranterie, schiarito pure a lui l’occhio, pure a lui strappato un sorriso. Questo si capiva, lo capivano pure loro che una smorfiosa di quel genere, grande commediante e ballerina, poteva riuscire gradevolissima a chi la vedeva dall’alto, da bordo di una nave, senz’avere un interesse in gioco se non quello di sboriarsi un poco, e capivano pure che là in mezzo all’oceano, a un povero disgraziato incotturiato di pensieri tristissimi, la vista e la compagnia di una fera che l’intrattiene per miglia e miglia di solitudine, tutta danzosa, deve sembrargli addirittura la vista e la compagnia d’una Salomè. Questo si capiva, umanamente lo capivano che in un certo senso il signor Cama, magari inconsapevolmente, poteva sentirsi percosìdire obbligato col suo do’phino. Aveva qualcosa di leale in questo, il signor Cama, come una specie di lealtà per i giorni i mesi gli anni che aveva passato nelle lunghe solitudini dei mari, e quella specie di lealtà toccava di riflesso naturalissimamente pure il do’phino.

Ora, posto questo, se quel Pelorus Jack se lo era inghiottito come un’ostia, potevano mai dirgli: signor Cama, va be’, puro siccome un angelo, Santus Pelorus Jack, ma ai pescatori di quello Stretto Pelorus gli domandarono per caso che ne pensavano? Vossia che pensa che ne pensavano di quel santomo di Pelorus Jack? Vossia pensa che ne pensavano pure loro rose e fiori? Ma potevano armare un casobello col signor Cama come fosse un delfinaro d’altobordo, di quelli di passaggio, quelli che sputavano in mare persuasi di ingrossarlo? Il signor Cama, non c’era nemmeno bisogno di dirlo, era tuttalpiù un delfinaro di bordo, mai d’altobordo. Il signor Cama, bisognava ricordarsene, veniva dal morto, dato che prima di pigliare imbarco, aveva fatto pure lui con suo padre, là alle Isole, questo stesso miserioso mestieruzzo, e doveva averci sbattuto pure lui con la fera, anche se alle Isole ci bazzica di straforo, e un’opinione doveva essersela fatta, anche se summo summo. Poi, imbarcato, emigrante sperso per mare, aveva dovuto fatalmente cambiare opinione, s’era persa l’abitudine alla fera e pigliato il vizio del do’phino, e s’è visto perché, percome, s’è visto che è come per il carcerato pigliare il vizio del carceriere. Ma ci avrebbero giurato, il signor Cama non aveva mai portato nel portafoglio la fotografia d’un qualche Pelorus Jack, anche se poteva raccontare di quelli che l’avevano portata senza scandalizzarsene, mostrando anzi di capacitarsi benissimo della cosa, e comprendere.

«In conclusione» aggiunse il signor Cama, «perché Pelorus Jack gli faceva a tutti quell’effetto strabiliante? Questo era il punto, qua vi volevo portare. Forse perché faceva quello che faceva: pilotava le navi, imparava a memoria i nomi dei suoi amici marinai e li ripeteva, eccetra eccetra? Certamente no, quella è ordinaria amministrazione per un do’phino, anzi una Naso a bottiglia può fare di meglio e forse può farlo pure la nostra abitué. Lo strabilio di Pelorus Jack consisteva invece nel fatto che era un Grampo Grigio, un notorio gladiatore, che per legge di natura doveva essere in giro per l’oceano a gladiare e invece stava lì, sullo Stretto Pelorus, come un bebè nella bagnarola, e non gladiava. Capiste qual’era lo strabilio di Pelorus Jack? Era che era un Grampo Grigio e non aveva macula in pelle, non aveva il minimo sgraffio ai fianchi, insomma non aveva niente di tutto quel giocofoco di cicatrici che gli vedeste a queste qui che vi sfilarono davanti…»

«Di certo è» fece Orioles, mettendo da parte quella favola di Pelorus Jack e ripigliando le Grampo Grigio «che queste qui ce l’hanno, le cicatrici, e ne hanno a bizzeffe pure e non si può pensare che se le fecero da sole grattandosi con le manuncule. Eppoi, quella nomina di gladiatore del tempo antico gliela dovette dare qualche professore, qualche persona istruita, e si vede che riconobbero che se la meritava, si vede che se a loro gli dànno una ferita, chi gliela dà, ci rimette la vita. Eh sì, le cicatrici sono loquenti, parlano da sole, le cicatrici non sono menzognere…»

«Ma gli dovreste vedere i denti…» incalzò il signor Cama, che ora si sentiva nel suo centro paonesco e per questo forse ci metteva un’aggiunta al riconoscimento della Grampo Grigio. «Ne vedetti uno io tanti anni fa, l’anno non me lo ricordo, ma fu a Panama che lo vedetti questo dente di Grampo Grigio. L’aveva al collo un giovanottello che lo portava per scaramanzia, diceva lui, e faceva schifo a vedersi. Uno ne vedetti, per campione, ma mi bastò. Uno, un dente dico? Uno spuntone, una scheggia. Andategli, andategli a guardare i denti e ditemi poi se quei denti consumati sino alle gengive, vi sembrano denti di fera tranquilla e pacifica. Se la memoria non m’inganna, denti in bocca ne ha pochi, non le centinaia della nostra abitué, appena appena sette od otto per parte, e quei pochi se li massacra, se li scheggia e se li consuma sino alla radice. Andategli, andategli a dare un’occhiata ai denti, se vi volete passare una curiosità…»





Pareva, a sentirlo, che dipendesse solo da loro andargli a guardare in bocca e non pure dalle stesse Grampo Grigio.

«Le cicatrici ci bastano, signor Cama, per credergli, sia a vossia sia alla Grampo Grigio» gli disse allora Luigi Orioles. «Le cicatrici sono più dei denti. I denti può essere che se li consumò a fare ogni sorta di scialibi. Le cicatrici no, quelle, per farsele ci potette essere un solo modo, per questo sono cicatrici. Giustamente disse vossia: e c’è più prova di quelle? Gli brillano al sole e si vedono pure di lontano…»

Quanto a vedere, si vedevano, le cicatrici: le intacche bianche crude risaltavano dal grigio ferrarrugginito lungo i loro fianchi, per la maggior parte in quella forma di stella marina che non c’era dubbio solo le ventose dei polipi giganti potevano avere stampato sulla pelle delle Grampo Grigio: e inoltre, il ragionamento di Luigi Orioles era giusto, aveva senso, filava, perché quella nomina di gladiatore doveva avergliela data solo una persona istruita, un professore del tipo di quello che cercava le uova d’anguilla, quindi c’era stato un perché in quella nomina, eppoi era anche vero che le cicatrici erano loquenti, anzi loquent’eloquenti, non potevano essersele fatte da sole grattandosi con le manuncule… Però lui, Caitanello, con tutto questo, diceva che siccome la fera era capace di fargli vedere tre lune nel pozzo al più scaltro dei cristiani, restava lo stesso impossibilissimo dire se si trattava di fera veramente fuori razza, di fera con un certo coraggio civile, oppure se si trattava della solita fera bazzariota che gettava fumo negli occhi. Comunque, Grampo Grigio o crampo blu, gladiatora o brigantona, l’unica sarebbe stata di vederla all’opera: ma dove? ma quando? Non c’era nemmeno da pensarlo né volevano pensarci di poterla mai vedere all’opera. Ma, commentariava allusivo Caitanello, ci fu chi la vide, gli venne a qualcuno di sua conoscenza, quel crampo.

In tutti i casi, bella gente veniva da Gibilterra, c’era solo da augurargli: buona la venuta, ma meglio ancora la partuta. Ma ormai erano passate, proseguivano, ormai non c’era più da dubitarne: era chiaro che entrate da Gibilterra, e perché no? anche da Suez, doveva avergli fatto comodo tagliare per lo scill’e cariddi. Difatti, le prime dovevano essere lì lì per affacciarsi incontro alle Isole, mentre le ultime erano ancora alle secche di Rasocolmo, abbastanza vicine quindi per distinguere ancora le poderose sagome delle Grampo Grigio e frammiste a corteggio, le sagome più corte e più svirgolate delle abitué e di tutte le altre paesane, tutte le altre brune, bluastre, brublu mediterranee, abitué di Canale e coste africane, maiorchine e marocchine, tripoline, egiziane, greche, turche, iugoslave. Sotto il loro caracollo il mare sembrava ora soffrire e ora gioire, alliffato e pigliato a pistolette da tutte quelle miria di code, trattenuto e ronzato di continuo alle rive in ondate spumeggianti e fragorose, in cavalloni che scappavano lontani da sotto il culo di quelle pazze cavalcatrici.

Non si gettarono fuori dello Stretto, nemmeno doppiarono Capo Milazzo, erano arrivate dove dovevano arrivare: si fermarono dentro al Tirreno e sparpagliandosi fra le Grotte di Polifemo e la linea del duemari, si misero come ad aspettare, ad appostare non si capiva però chi, che cosa, come, dove, quando, perché.

I pellisquadre se lo sentirono subito che quella era aria maganzese, impresa roncisvalla. Mentre si domandavano che ci potesse essere sotto quel fenomenale concentramento, in mente a ognuno, recondita recondita, una voce rispondeva: spada, spada. Non era un’ispirazione, non era la voce dello Spirito Santo che li indettava: era l’aria africanesca che avevano cominciato a respirare dopo quello scoppio infocato d’estate ritardata. Subito dopo, infatti, l’aria era andata sciroccando e lo scirocco si era messo istantaneo a ponente e levante, si era messo a zucchero e miele, come gli piace ai pulcinella, come gli piace da morire con quel fielemiele: si era messo a chiamarli, a tentarli, ad attirarli fuori dall’immenso, misterioso oceano dove si trovavano, si era messo a stillargli le sue essenze inebrianti sulla punta della spada, si era messo a calamita, a calamitoso.

Non poteva fallire, lo sentivano nell’aria lo spada, come fosse maggio, primissima estate. Per loro, era come se il delicato animale nei precedenti tre mesi senza r, impressionato dal subisso di guerreggiamento che trovava in Mediterraneo non appena sboccava da Gibilterra, si fosse ogni volta rigettato all’indietro, in oceano: in tutti i casi, per loro era come si fosse strambato da quella che era annualmente, fatalmente la sua rotta per l’Africa, sud, sudest. In altre parole, per loro quell’anno gli spada non s’erano ancora visti nello scill’e cariddi, la guerra ve li aveva tenuti lontani. Ma guerra o finimondo, niente a quel punto avrebbe potuto tenerli: il richiamo dello scirocco a levante e ponente gli poteva di più.

Furono come il lampo col tuono: e all’apparire degli spada che calavano dalle Isole, trapuntando il mare fittofitto di scoppi di spuma, i pellisquadre si confermarono che quello delle fere era appostamento roncisvallo e si spiegarono di conseguenza che se erano venuti per il Canale e saliti per Malta, era stato per tagliare la strada ai pulcinella e fargli la posta dentro quel passo di mare.

Le maganzesi, mettendo nel mazzo pure le decantate Grampo Grigio, quelle gladiatore spartane avevano avuto tutto il tempo di disporsi al loro infallibile tranellare; parando pelo pelo le loro trappole beccute, le loro morse e seghe dentute, scaglionate fittefitte, ma con dei passaggi obbligati qui e là, specie di varchi a entrare e uscire, però a fondo cieco, in un gira e rigira labirintico, come tanti inviti ai meschini pulcinella destinati così a essere sbranati senza scampo, destinati a fare in quella gigantesca cameradellamorte, precisa, precisissima, la fine che facevano i tonni nelle tonnare dei milazzesi.

Ed eccoli là, gli innocenti, tutti spiritati di sentimenti d’amore, affacciarsi da Capo Milazzo, un lontano brillio ed effervescenza di bolle schiumose davanti alle bianche punte d’osso.

Quelli che si vedevano entrare nel quadro di Caitanello, erano un mare di spada, una vera esagerazione: tanti, quanti non se ne vedono in una intera e ricca passa. Ignari, chissà quali delizie si ripromettevano, e li aspettava una morte barbara, non la morte rapida e netta, che di necessità ma con umanità, gli dànno i pellisquadre, quando la traffinera la maneggia un lanzatore non solo di polso ma anche di coscienza: un Ferdinando Currò, all’epoca sua, tanto per fare qualche nome, e dopo, un Luigi Orioles o anche un Saro Ritano, che non gliene fanno nemmeno accorgere all’animale, e difatti non ci fu mai animale che lanzato da loro, campasse tanto da sentirsi martoriare dal ferro a tre punte che gli era spampanato nelle carni.

Faceva pena, nient’altro che pena. A qualcuno gli scappò un grido, ma dallo sperone avevano voglia a gridare per avvertirli che stavano incappando a Roncisvalle, perché questa fu: una Roncisvalle, una carneficina, una strage degli innocenti, uno sterminio.

Quella, o era vendetta o era fame grande, arretrata, sennò non si spiegava l’accanimento che ci misero a sterminarli tutti: a sbranare e mangiare, mangiare, abbuffarsi, senza mai alzare gli occhi. Si fossero trovati tutti là, gli spada esistenti nei mari, forse si sarebbe perduta la razza, perché le fere non salvarono nemmeno una fianchipieni, nemmeno la madre, come si dice.

Si comportarono serie quelle oceaniche, e i pellisquadre si fecero un’idea di quale doveva essere l’andamento di vita, di vita e di morte nell’oceano; né si poteva dire che le Grampo Grigio, che a fare sangue erano del mestiere, si dimostrassero dappiù delle altre: contro i pulcinella, d’altra parte, non si trattava nemmeno di vero e proprio combattere, contro i pulcinella, pure le pulci hanno la tosse, e non perché lo spada non si sente l’almo di combattere, anzi lo sanno quanto e come è arditissimo, ma perché, oltre quel filo d’osso per spada, non ha armamento pari di denti a sega, di manuncule, di coda, di mole, d’astuzia e inganno. Si comportarono serie, eppoi non finirono a sollazzo quando furono sazie, non li smerdiarono i restanti pulcinella, lasciandoli mezzi vivi e mezzi morti e qualcuno scodato, per puro, barbaro capriccio, come stilavano le abitué quando il sacco gli traboccava e lo spada gli usciva anche dagli occhi. Queste continuarono con più lena di prima, ad assaltare, ad affondare il becco nelle tenere carni, a segare, squartare, strappare, a incalcarsi dentro brandelli sanguinanti come cominciassero in quel momento.

Non fecero nessuna pomponella, non gli sgridarono né gli sbatterono manuncule contro le manuncule per spaurirli e straviarli lontano, a rinculo: gli fecero la posta per sterminarli e li sterminarono.

Non si difesero i pulcinella? E si poteva dubitarne? Ce n’erano ancora in giro di fere, che magari sciampagnavano con le altre come niente fosse e avevano la pancia attraversata da parte a parte dalle spade degli intrepidi pulcinella. Si difesero? Forse non si difese il conte Orlando a Roncisvalle? E così si difesero e morirono i pulcinella, specie valorosissima di orlandicchi.

Qui, suo padre faceva come Malagigi, cugino mago di Carlomagno, che per sbrogliare i paladini da certe scene dove non avevano più via d’uscita, s’appellava alla sua arte magica e con un semplice colpo di bacchetta scongiurava le potenze d’inferno, i diavoli cioè a dire, di venire alla sua presenza: subito in un grande rimbombo d’aria, quelli gli scoppolavano davanti, lui gli ordinava l’impossibile e i diavoli gli ubbidivano, facendogli possibile l’impossibile.

Ora, le potenze d’inferno che Caitanello gli mostrava nel quadro seguente erano le fere, e queste potenze di bassomondo, sotto sotto, veniva da pensare che se anche non gli obbedivano a lui, gli facevano ugualmente un qualche gioco a lui: ma quale? Ancora non si capiva perché, quelle diavolesse, le piazzava subito nel suo cartellone dello scill’e cariddi, ad apertura dei quadri tragici che poi andò rappresentandogli, quasi che quelle diverse razze di fere fossero tutte insieme la razza che facevano, accoppiandosi fra di loro, sole e guerra: sole che volle dire scirocco a levante e ponente, e guerra che volle dire odorata di sangue sino a Gibilterra e oltre. Non si capiva dove, in che modo, quelle diavolesse che scasavano da Gibilterra per fare scialibi di spada sullo scill’e cariddi, gli potessero giovare a lui, non si capiva insomma, da quale situazione scabrosa lo dovessero sbrogliare: perché, se non era lui il mago Malagigi, bensì il caso che ordinava a quelle potenze di basso oceano di venire in aiuto d’un qualche paladino, poteva essere però giusto lui il paladino che si metteva nei guai, giusto quell’Astolfo leggero di testa, che senno lui personalmente non ne ebbe mai, né di nascita né di crescita, eppure, o forse proprio per quello, si precipitava nella Luna sopra un cavallo con le ali per riportargli il suo a Orlando. Lo conosceva quel cantastorie e per questo si sentiva di dire che troppo le andava intrigando per non fargli al momento opportuno da causante o da scusante, o se lo sapeva lui che cosa.

Insomma, gli rappresentava questo: le fere forestiere, invece di girarsi per Gibilterra, si mettevano comode a sguazzare nel mare di sangue che avevano fatto fra le restatine degli spada, ossa e brandelli di carni che piangevano di fronte a Dio. In altre parole, s’insignorivano dello scill’e cariddi, forestiere e abitué, nemmeno a dirlo, tutte in un mazzo.

Cominciava a intrigarle la notte stessa o quella dopo che erano scesi dall’Antinnammare, quando una bomba gettata da un aereoplano, che non si riusciva a immaginare se di nazionalità tedesca o americana o altra, né perché, percome la gettavano su quel pizzo di Sicilia, cadeva dal cielo e sfracellava casa e persone dei Castorina. Ed era qui, in questa fatalissima disgrazia, che Caitanello, le fere tacitamente gliele rappresentava, quasi parepare, come le potenze d’inferno di Malagigi. Non arrivava a dire che la disgrazia era opera loro, di mano loro, però gliele figurava come se di quella sventura che doveva colpire i cristiani, esse fossero già al corrente e se l’aspettassero e come se da quella sventura dei cristiani, esse pigliassero altr’acqua, s’alzassero, cioè a dire, in nuova boria e imponenza di fronte ai cariddoti.

Quella dello sdiregnamento dei Castorina era stata una calma, stellata notte di agosto. C’era uno specchiato silenzio e i cariddoti sentivano solo, come un lontano troneggiare, il lamentoso brontolìo delle loro visceri vuote. Però presenti, sveglie e scintillate dalla luna, c’erano pure le fere. Caitanello, che aveva come un presentimento, quella notte, e non riusciva a pigliare sonno, le sentiva ridere, pessimo segno: iiih… iiih… e nel ridere farsi sotto alla marina, come giocassero a farsi scarrozzare dalle onde. Stavano lì, trattenendo le risatelle e le capriole, ciuciuliavano sottosotto, e certo avevano un loro scopo a tenersi rivariva quasi, sul primo, primissimo mare, in mezzo alla notte, non poteva esserci alcunissimo dubbio che avevano uno scopo, non per il fatto che perdevano il sonno, perché, quanto a questo, non si sa come fanno, le spiritate, la notte la fanno sempre giorno, ma perché non c’è niente che fanno per niente. E lo scopo che avevano era quello: godersi la vista, pigliarsi sazio dei Castorina.

E poi cadeva quella bomba, senza la minima avvisaglia di aereoplani. Si sentì come un turbine di vento, una tromba d’aria che precipitava avvitandosi e poi diventò un boato che fracassò l’aria, la terra e insordì i cariddoti: la bomba sfondò la marina proprio dove le case s’aprono davanti al mare a testaditenaglia e si sfogò sotterraneamente, facendo un cratere da dove sgorgò immediatamente il mare. Prima però, con qualche immensa scheggia e col solo spostamento d’aria, la bomba pigliò d’infilata e sradicò la casa dei Castorina, lì sul fianco, la prima sul mare: scheggiona, aria, o scheggiona d’aria, fu come se per opera di fatalità una casa e una famiglia dentro la casa in un lampo c’erano e non ci furono più. Un muccusello di sette anni di nome Nino, una muccusa di sedici anni di nome Ina, un’altra signorina di ventuno di nome Franchina, una madre di famiglia di trentanove anni di nome Marta e un padre di famiglia di nome Paolo Castorina, di punt’in bianco volavano per aria, senza peccato né colpa, volavano a mare ancora caldi caldi, incontro al tristo destino che li aveva vegliati sino allora al capezzale con la faccia della fera mentre ignari dormivano: cogli occhi chiusi erano e cogli occhi chiusi restarono.

Nel quadro notturno, a questo punto, dandogliele quasi per viste, Caitanello gli faceva sentire le fere che sbordelliavano dalla sponda: fingendo, prima, di spaurirsi al gran fischiare che faceva la bomba per aria, si rotolavano all’indietro, come se il mare medesmo le risucchiasse a salvamento, ma poi, allo scoppio, le barbare schifose, pomponellavano baraondose, scialandosi tutte, senza ritegno, alle volanti nudità dei Castorina che gli passavano di sopra. E qui Caitanello gli lasciava intendere che le diavolone correvano a sollazzarsi scuroscuro cogli infelici Castorina, aggiungendo ludibrio a massacro.

A tacitarsi di tutto, Caitanello, cogli altri pellisquadre andava all’aperto, sotto una luna che pareva giorno. Affacciandosi sulla marina scoprivano il cratere pullulante d’acqua e scoprivano che della casa dei Castorina erano rimasti solo dei mozziconi di muro. In basso al muro, dal lato delle palme, dove i Castorina accendevano il focolare, c’era ancora qualche traccia di nerofumo e quel nerofumo che pareva ancora caldo sotto le dita, gli faceva l’effetto come d’un segno di vita bruciata in un lampo e contempo, un segnale di lutto, un avviso di morte, come la macchia scura, sul legno della porta, che, dopo anni, quando pioggia e sole la distruggono, lascia la pezza nera con la scritta: per lutto di famiglia.

Trovarono qualche trespolo di letto, un materasso sventrato col crino sparso in giro, e poi trovarono una scarpetta di Nino, il muccusello, quasi sulla sponda, come se essendosi scordati di lui in quella partenza a gettasangue, il muccusello si fosse precipitato dietro a madre, padre e sorelle e là, sulla sponda, gli si era sfilata dal piede la scarpetta.

Poi, spiando meglio nella luce scurosa, lì davanti, sotto i loro occhi, vedevano qualcosa, come un ammucchiamento strano e confuso, che si muoveva imbrogliato nella maretta e s’arenava e non s’arenava: entravano in acqua e in quell’ammucchiamento scoprivano i meschini Castorina.

Erano senza la minima roba addosso, nudi e mischiati insieme, capelli lunghi e capelli corti, le due sorelle strette l’una all’altra, come dormissero spalla a spalla, e lì accanto il muccusello pareva tenersi per mano a Franchina; donna Marta, a faccia sotto nella maretta che ora le rialzava e ora le abbassava la testa, stava dietro a suo marito, come gli dicesse: sì, sì, qua dietro a te sono, coi tuoi figli.

Non conoscendoli, i Castorina, si sarebbe detto che erano sventurati naufraghi che il mare rigettava a terra allora allora, si sarebbero detti, cioè, una di quelle famiglie, padre madre e figli, che vivono acciurmate sopra una di quelle barcacce che fanno carichi di capperi e pietrapomice, di quartare e bomboli fra il Canale e le Isole: la barcaccia che governano, ci buscano il pane e gli fa da casa, sicché quando sventuratamente gli succede di perdersi in mare, perdono contempo vita e averi, così si levano ogni pensiero. Questo si sarebbero detti: una famiglia di quelle, che per fatalità erano incappati in una tempesta e laddèntro si erano persi, però senza disperdersi l’uno dall’altro, e il mare, difatti, li rigettava tutti e cinque insieme, ancora uniti a famiglia.

Ancora caldi di letto, Caitanello glieli raffigurava così i Castorina: come fossero stati giorni e giorni, stracquati per mare, e come infine, rotti e strapazzati dai marosi, fossero stati sospinti a quella riva amica. Ma sospinti da chi? Dalle ondate, forse? No, dalle pistolette e dalle scoppole delle fere: bastava guardarli, quei meschini, come li avevano sfigurati, coi lineamenti tutto un gonfiore illividito, a furia di ronzarli, a furia di codate e manunculate. La bomba non c’entrava, non erano opera di bomba quelle sgraffiature sulla pancia e sul collo, quelle ammaccature agli zigomi, quelle lividure violacee, quelle, erano opera di fere. La bomba li aveva ammazzati con lo spostamento d’aria, gettandoli sani sani in mano alle fere. C’erano dubbi? E quali dubbi? Stavano là, dentro l’acqua: erano venute pure le femmine e tutte facevano un gran pianto sopra a Ina, a Franchina, sopra al muccusello, e facevano una gran pietà di mani che levavano dall’acqua i corpi nudi e li avvolgevano nelle coperte. Stavano là, dentro l’acqua e dentro le lagrime, pigliavano e allineavano l’uno accanto all’altro sulla sponda quei lazzariati Castorina e contempo sentivano, appena al largo, le risatelle delle fere ammassate scuroscuro, tronfie, maligne. C’erano ancora dubbi che ci colpavano? E quali dubbi?

Voleva vedere dove aveva intenzione d’arrivare con tutta quell’acqua che pigliavano le fere, voleva vedere perché la pigliava tanto larga, da tanto largo di mare e stretto di fere, se si trattava di due parolette strettamente personali, questo solo voleva vedere.

A voglia intanto, quant’acqua, quanto sazio, si pigliavano ancora le fere: perché, dopo quella che si pigliavano coi Castorina, se ne pigliavano dell’altra e se la pigliavano grossa questa volta. Questa volta non si trattava più di quei meschini Castorina che era gente come tutta la gente e non poteva dargli gran sazio: questa volta, chi gli dava sazio, anzi saziissimo, a quelle scellerate, chi gli offriva spettacolo indecoroso, sconveniente, e non per causa di bomba, per fatalità, bensì spontemente, era qualcuno molto in vista, qualcuno con un nome, qualcuno notorio, qualcuno insomma che era qualcuno.

«Te lo figuri tu» gli faceva suo padre passando a quel nuovo quadro, «te lo figuri tu un cristianone come Ferdinando Currò, uno come lui, uno inteso Noè, nientedimeno, uno all’età sua, con la sua celebrità di pellesquadra, che si va a spubblicare maremare, in mezzo a tutti quegli occhi di fere che lo spiavano? E te lo figuri come gli riempì i fianchi di sazio a tutte quelle forestiere? Perché, c’era bisogno di dirlo? le abitué si premurarono di illustrarglielo subito, a vista, quel gigantomo vegliardissimo, che si era varato, in definitiva, non da terra a mare, ma da vita a morte. Eh, te lo figuri?»

Domandava proforma, infatti non aspettò la sua risposta e prese a raffigurarglielo lui, don Ferdinando Currò, e per prima cosa lo apostrofò tre volte come volesse fargli giungere la sua voce là, dove si trovava, in qualche mare dell’altromondo:

«Oh, don Ferdinando, don Ferdinando, don Ferdinando…». E poi lo apostrofò ancora, e ancora tre volte, quel venerato pellesquadra, con l’intesa che tutti avevano all’orecchio meglio del nome: «Oh, inteso Noè, Noè, Noè. Ricetto all’ossa vostra, ma che vi passò per la gran mente? Io, Caitanello Cambrìa, rispettosamente parlando, ancora mi domando e dico perché vossia non se ne stette, bello, seduto, alla sua sedia. Chi lo sconzava di là, a vossia? Chi glielo levava mai a vossia il boccone di bocca, o con rispetto parlando, la sedia di sotto al culo? Chi mai avrebbe osato dire a vossia: vossia si deve levare di qua e si deve mettere più in là? L’unica volta che vossia non si potette mettere al posto suo, fu quel giorno della disgrazia, quel diciassett’agosto quando ce l’imponemmo a braccia con tutta la sedia sino a lassòpra, all’Antinnammare, e per noi piacere fu, noi patrono e santo portammo lassòpra sulle spalle. Per questo dico, per noi vossia poteva stare millanni là, esposto al sole, santo sopra la sua sedia: e chi non l’onorava a vossia, vero Noè per noi? Qua, ogni pellesquadra dell’età mia gli deve la vita a vossia, perché se oggi lo portammo noi a vossia all’Antinnammare, il Ventottodicembre ci portò vossia verso monte, tutti quanti eravamo, muccusi e muccuselli, mettendoci in salvo sopra gli alberi come tanti passerelli stracquati: e sennò, se stava ai nostri padri, chi, chi se la scapolava dal grande, terribile maremoto del Ventottodicembre? Per questo mi domando e dico: ma che gli passò per la mente a vossia? gli passò per caso che qua era di troppo?».

Ferdinando Currò inteso Noè: quello veramente era una favola vivente, una favola che lui e gli altri muccusi, solo a guardarlo seduto sulla sedia che gli scompariva di sotto, avevano l’impressione ogni volta di leggergliela rigo per rigo sulla faccia, piega per piega sulla persona.

Qualcuno in vista, diceva Caitanello, e poteva dire pure in gran vista, perché, oltre che in vista per i meriti, stava effettivamente in vista, là sulla marina, e le abitué sempre con l’occhio a terra, dovevano saperlo davvero a memoria quel cristianone che vedevano sempre là in faccia al mare, senza mai muoversi, come una grande statua che da una di quelle case mettevano ogni mattina fuori della porta e lasciavano là tutto il giorno, come per stornare gli spiriti maligni, che si chiamavano terremaremoto, carestia, tromba marina, per non dire di lei, della fera, che non è spirito, ma gliela vince d’un punto agli spiriti.

La sedia impagliata, coi rinforzi di asticelle ai piedi e alla spalliera, che gli aveva fatto suo nipote Anselmo, era per lui casa, lastrico, marina, letto. I più muccusi lo avevano conosciuto già seduto davanti alla porta che non si muoveva più, e poiché sapevano le mirabilia di sforzi che aveva fatto nel Ventottodicembre, a tutti gli veniva di immaginare che doveva essersi strapazzato tanto allora, a salvare gente grande e gente piccola, fra terremoto e maremoto, che dopo aveva dovuto sedersi lì e non fare più niente.

Quando ci facevano l’occhio, i muccusi passavano davanti a lui col sentimento di quando passavano davanti alla Lanterna Vecchia, che era come Noè, fuori uso, qualcosa che aveva brillato nel passato e la sua luce si era spenta prima che essi potessero vederla. Ma l’avevano vista e goduta i loro padri e per questo, i pellisquadre, alcuni dei quali dovevano la vita a Noè, come altri la dovevano alla Lanterna Vecchia, si levavano il berretto davanti a quel grandioso pellesquadra, dicendogli: benedìcite, baciamo le mani a vossia, e cennavano col capo e con gli occhi, muovendo le labbra davanti al rudere della lanterna ad acetilene come le mormorassero: grazie per vita salva.

Al chiuso Noè moriva: doveva odorare il mare vivo vivo, sennò moriva. Lo dovevano mettere all’aperto in ogni stagione e se diluviava, lo dovevano mettere almeno dietro l’uscio, nel vano della porta mezz’aperta. La più parte delle notti d’estate non voleva essere smosso di dove stava, tuttalpiù, sua nipote Catina, se sentiva l’aria rugiadosa, gli metteva sulle spalle una coperta, perché la mattina non si trovasse bagnato sino alle ossa dall’acquazzina del sereno.

Catina e Anselmo, per la verità, gli indovinavano i pensieri. Avevano una vera e propria venerazione per lui, come e meglio che per un padre: d’altra parte, per amore di Anselmo, che era figlio di una sua sorella ed era rimasto orfano di madre e di padre giusto nel cataclisma del millenovecentotto, don Ferdinando non si era nemmeno ammogliato, e volevano dire che era rimasto addirittura verginello perché la femmina, era morto senza sapere nemmeno com’era fatta.

Aveva più di ottantanni e pesava più di un cantàro; era staturatissimo e quanto a forza, sino all’ultimo che si era retto in piedi, se si piantava in mezzo a una palamitara, gli avrebbero potuto sciogliere sulle spalle la velatura, senza che ci fosse gran differenza fra l’albero e lui.

Da dieci, quindici anni, come l’avesse ormai incorporata, era così gonfio di nefrite da non potere poggiare i piedi per terra, quasi cieco e sordo, era ormai una massa di vecchia carne salata che si asciugava e seccava al sole. La salsedine di cui si era imbevuto in tanti anni, gli risaliva a galla svaporando sulla faccia, sulle mani, sui piedi: il sale si spolverava sulla sua pelle, specie nell’orbita degli occhi, fra dito e dito, dietro e dentro gli orecchi, ed era come se quel poco di sale che gettava ogni giorno, lo conservasse imbalsamato. Se Catina gli metteva in mano un pezzo di pane, l’accompagnava senza volerlo col suo sale: non aveva più denti e non trovava più la bocca per imboccarsi, così leccava il pane e leccava la mano. E Nicolino, il muccusello di Catina e Anselmo, si metteva sulla sabbia, ai piedi della sedia, anche lui col suo pezzo di pane, e fra un boccone e l’altro, dava delle leccate alla mano del nonno.

Il sale, poi, lo squamava qua e là, nell’inverno, e le squame gli intaccavano la pelle: narici, orecchi, sopraccigli, sotto specie di cicatrici recenti, ancora tenere che facevano pensare a un tatuaggio con l’inchiostro bianco. Quando quelle squame cominciavano a cadergli, allora era primavera e cambiava la pelle: le narici gli vibravano come pizzicate da un vento lontano e solo da questo si vedeva che le stagioni passavano anche per lui e che effettivamente viveva e che non era solo, come sembrava, acqua che quagliava in sale e sale che svaporava in acqua, in un giro continuo, infinito.

Quando si sentiva Luigi Orioles ancora scuroscuro che faceva premura ai pellisquadre, dandogli la posizione di sole con luna: allestitevi, giovanotti, ché va salendo sopra all’Aspromonte quel malandrinone, e sta nottambula vagabonda si pigliò di pallore a sentirlo dall’Antinnammare e subito si alzò le vesti per scapparsene più lesta, Catina e Anselmo allora, pigliavano don Ferdinando, lo issavano sulla sedia e lo portavano all’aperto fra i pellisquadre che venivano fuori per armare, coi remi, il timone, le gistre, le reti, le lenze del conzo, le fiocine, i coltelli, le corde, gli arpioni, il bombolo d’acqua, e in quel vaeviene allo scuro, pareva che anche quella specie di saccone o di albero infasciato nella velatura, che Anselmo e Catina portavano fuori di casa e depositavano vicino alla palamitara, facesse parte, come il resto, dell’armamento.

Fra un’uscita e l’altra, poi, li guardava che ricucivano gli strappi alle reti o raggiustavano gli spaghi delle lenze, sostituivano gli ami del conzo e li ignescavano, o facevano il comento allo scafo della palamitara, stoppando e spalmando catrame. Per ore, dedicava gli occhi, ora alle mani di questo, ora alle mani di quello, fissando a lungo ogni cosa, o il suo ricordo di ogni cosa.

A maggio, il primo spada che lanzavano, lo portavano a lui perché gli facesse l’indovinaglia: dalla mossa che faceva, si regolavano sulla passa appena cominciata.

Tastava l’animale, e il maschio gli serviva meglio per questo, perché il maschio ha un’agiatezza di peso variabile, arriva grosso, arriva fino, non ha l’imponenza fissa della femmina che arriva sempre coi fianchi pieni: glielo sorreggevano per traverso sui ginocchi, e lui lo tastava sottogola, alle alette, alla pinna soprana, e se gli diceva bene, faceva scorrere carezzosamente i polpastrelli sull’ossa a spada come sopra un flauto. Se gli diceva male, invece, ritirava la mano e se la lasciava cadere come morta di fianco, corrugandosi fittofitto in mezzo alla fronte, come se qualcosa lo avesse scandaliato e messo in sospetto: ma se non si rigettava all’indietro con le spalle e restava teso, capivano che voleva fare una riprova. Questa volta l’indovinaglia la faceva sopra la fianchipieni: la prima che lanzavano, gliela mettevano vicino e lui la palpeggiava a occhi chiusi come fosse una bella femmina, e se aveva ancora il lattume, ne assaggiava una punta sulla lingua.

Afferrava indizi e segnali loquenti da ogni sfumatura, anche dal sapore e colore delle uova, come le femmine che sanno dire, alla vista e al gusto dell’uovo, quello che mangiò la gallina. Poi, delicato, cercava con l’unghia fra le pinne della fianchipieni una traccia che lui sapeva, un residuo d’estraneo, un filo di aria, una bava di vento, un granello di sabbia, una tinta d’acqua, come chi dicesse i granelli di polvere, i fumi e i sentori dello spada e certi incontri che poteva avere fatto, specie a partire dal momento in cui era entrato per Gibilterra e subito, appena al chiuso, aveva sentito caldo. Qualche volta, che non si orientava, scandagliava pure l’osso a spada: ne grattava la punta con un temperino, o la smozzicava coi denti e quelle scarde quasi invisibili se le portava al naso e le odorava a lungo. Cogli occhi non faceva capire niente, ma il senso era che doveva esserci qualcosa che in aria in aria gli riusciva peloso da decifrare e tante volte la spiegazione gli veniva proprio dall’osso. Quelle scarde, poi, se le teneva in mano tutto il giorno, e poi gliele vedevano ancora nei giorni seguenti che le ripassava fra le dita, le stringeva nel pugno, e poi, passato molto tempo, Catina gliele ritrovava in una tasca.

In effetti, quella cerimonia la facevano più che altro per lui, che quando gli portavano il pulcinella e se lo sentiva sboriargli sotto il naso delle ovarine della fianchipieni, questo si vedeva benissimo che gli allungava la vita.

A maggio, lo vedevano tutti, lo pigliava immancabilmente un tormento, una frenesia che gli faceva arricciare le narici bianche e scarnite, che non tanto era la primavera, quanto la passa dello spada, che era poi la stessa cosa. Lo vedevano rinvenire come gli passassero sotto il naso una boccettina che una volta era stata piena di un inebriante elisire, ed era come se quel lontano sentore gli scendesse in cuore a ringiovanirlo, a cancellargli le rughe.

Una mattina, suo nipote Anselmo veniva a portare la bella notizia che suo zio Ferdinando si sentiva rivivere, smaniava e s’arrizzava tutto e qualche volta, per giunta, alzava una mano alla faccia irsuta e si grattava per dire che voleva essere sbarbato. A quella notizia, era un rallegramento generale e immantinente ridavano una mano di nero all’ontro, rialzavano l’albero della feluca, don Luigi riguardava i ferri delle traffinere, in altre parole, ritiravano fuori l’armamentario. Difatti l’inquietamento benigno di don Ferdinando significava che quella notte gli era arrivata una prima avvisaglia di scirocco, di quello fatto apposito per incotturiare d’amore e chiamare al suo destino lo spada, e significava che il pulcinella era per via, e assai vicino pure, forse alle Isole, sempre più mammalucchito dal levante e ponente della sua fatalità: perché, se Ferdinando Currò dava quei segni, si spuliciava tutto come uscisse dal letargo, ci potevano puntare che quello era scirocco a doppio gusto, di levante e di ponente.

Lo scirocco non è vento fedele di carattere, vento sempre a una faccia e sempre netto di faccia, non è, tanto per dire, greco o maestro, che persino un muccuso alla fine ci sa leggere. Lo scirocco è vento africanazzo su cui non si può fare il minimo assegnamento, perché il nome è uno e le razze sono tante. Per lo scirocco ci vuole l’indovino per sapere come e da dove ti piglia, se ne viene uno o una mandria, se viene per allisciarti bavabava o per graffiarti la faccia e accecarti coi suoi granelli di sabbia, e se si getta in calmerìa o se ti gonfia tutto. Eppoi, quando te ne scandalii, lui ormai s’è piazzato, perché non è vento di vista, è vento cascettone, spalmato di vasellina, che arriva nell’eccetera e solo allora senti la sua presenza… Per questo, ci vuole l’indovino, ci vogliono vecchi che hanno rughe di ottantanni, pieghe strette e profonde come nascondigli nella memoria, per cui riescono a calamitarlo e a spremerne il succo, biondo e nero: perché i vecchi pellisquadre, i mummioni seduti tutto il giorno in faccia al mare, lo scirocco se lo desiderano come il trinciato forte, non possono più fare a meno di quel veleno, che prima li risuscita, li ringiovanisce magari di dieci, ventanni, e poi li lascia più morti di prima.

Ma per appurare sino in fondo che pesce era lo scirocco in arrivo, bastava vederlo, don Ferdinando, come si comportava l’indomani mattina, seduto sulla marina. Fiutava lo scirocco come tabacco da naso e il naso gli diventava come una ventosa e aspirava così svelto, che era come se rinvenisse a vista d’occhio da un mancamento dei sensi. Il gigantomo si animava alle boccate di scirocco, ravvivandosi e appannandosi sugli occhi, come uno scoglio investito dai marosi, che ora appare luccicante, ora ottenebrato. C’erano momenti, a stargli lì davanti e vederlo, che scirocco e spada passavano in seconda linea di fronte a quel colosso mangiato dal sale che elemosinava dallo scirocco una stilla di ricordo, una goccia della sua famosa gioventù.

Fatalmente sorgeva alla mente il confronto con quell’Ercole mustacciuto, sulla quarantina, che nel Ventottodicembre lottava coi cavalloni alti come montagne, che fra rimbombi e boati gli rovinavano sopra, per strappargli i muccuselli che salvava a quattro a quattro, a intere bracciate, aggrappati al suo collo, alle braccia, alle gambe, tanti passerelli sdiluviati che posava sopra i rami delle limonare e delle olivare, per le rasole di Spartà dove si potevano dire al sicuro: tanti, che a contarli uno per uno e ritrovarli oggi pellisquadre e padri di famiglia, tutti i muccusi che salvò allora, si poteva dire veramente che don Ferdinando Currò aveva salvato la razza cariddota.

Il maremoto si ruppe le corna con lui. Il mare si alzava impennandosi sino all’altezza della rocca di Scilla e delle volte, quel cavallone pazzo, schiumante, si ergeva sino all’Aspromonte, eruttando lassòpra grandi masse di lava argentata che erano interi banchi di cicirella sollevati dall’abisso, e poi di lassòpra, con spaventevole scotrumbo, si precipitava sopra marine e alture, sommergendo villaggi e paesi: Ferdinando scompariva ogni volta alla vista, ma ogni volta, schiumando di rabbia, il cavallone tempestoso rinculava dai piedi di quel gigantomo fatato, come dal tronco di un albero incrollabile, dai rami carichi di muccuselli, stretti abbracciati aggrappati, che vi avevano trovato scampo.

E ora eccolo là, quell’Ercole, là, sulla sedia, che si sbavava per una stampa di scirocco: col cavallone pazzo della vecchiaia, nemmeno lui poteva farci nulla.

Caitanello, tanto per non sbagliare, glielo metteva bene in vista anche a lui, lì, nel quadro che gli andava facendo:

«Un uomo con quella rinomanza che lo sapevano tutti, cristiani e fere, in questi paraggi, un uomo che quando i nostri padri s’avvilivano sotto i cavalloni, tenendoci sollevati sulle mani fuori dell’acqua, era sempre lui che ci veniva a pigliare dalle mani pericolanti di nostro padre e ci portava in salvamento sopra le armacìe pietrose di Spartà, mettendoci sopra gli alberi, abbracciati ai rami e dicendoci: tenetevi forte, ora torno. Per noi don Ferdinando fu vero miracolante d’acqua, ebbe coraggio fenomenale e fenomenale forza di polsi: e chi se lo può dimenticare mai un santo miracolante come don Ferdinando? Per questo, ci sembrò roba da niente quel diciassett’agosto, che ce lo imponemmo a spalla e lo salimmo come in processione sino in cima all’Antinnammare, anche se era tanto pesante, che ci pareva di morirgli sotto. Ma poi, poi, ancora mi domando e dico, perché poi, perché, dopo uno o due giorni che lo calammo alla marina, faceva quella bella pensata di farci trovare una mattina la sedia vuota? Ma allora, dico io, allora non era meglio trainarci la palamitara in cima all’Antinnammare? Quella, almeno, ce la ritroveremmo oggi, a quella non le saltava il ticchio di vararsi e scomparirsene in mare scuroscuro…».

E infatti, ecco il quadro: albeggiava e Catina e Anselmo trovavano la sedia vuota dove l’avevano lasciato la sera prima, quasi sotto l’arco della porta, perché quello scoppio d’està tardiva lo accalorava molto e aveva voluto essere messo là, sperando in un poco di ventilazione di mare. Era là, incredibilmente vuota, con la paglia affossata e la spalliera sconocchiata, così incredibilmente vuota, che a Catina e Anselmo: Catina, che di continuo batteva le mani, palma contro palma, a meraviglia, o le teneva giunte come per preghiera, e Anselmo che aveva un sorrisetto sforzato di incredulità, gli pareva di sognare, mentre la portavano in giro e la facevano vedere come se non si capacitassero che il loro zio non ci stava più seduto sopra.

Don Ferdinando Currò non era scomparso da solo, però: Sebastiano Schirò, Vito Imbesi e Cono Ritano, nonnavi come lui, e con lui, tutti insieme, sempre fidelissimi, inchiummati, sia sopra ontro e sia sopra palamitara, risultavano anche loro mancanti, anche le loro sedie avevano albeggiato svacantate della loro persona. Con la loro, s’appurava contempo la scomparsa della Borietta, una lancitta d’antica data, che serviva più ai muccusi per spassarsi a lanzare aguglie, che per altro, e che era l’ultimo avanzo della stirpe infelice delle loro barche, l’unica che avevano potuto rimediare dopo lo sterminio di guerra e che tenevano un poco fuori di vista, sotto lo sperone, come per campione della razza e per figura: per figura, perché oltre al fatto che c’era proibizione inglese di varare, chi s’azzardava a pigliare mare con quella fesseriola di barca mezza scassata? E se si erano azzardati Ferdinando Currò e compagni, quello non ci voleva molto a capirlo, per loro non doveva essere stato un azzardo, ma calcolo, calcolo ponderoso e ponderato.

Dei parenti dei quattro nonnavi, nessuno si gettava alle grida, nemmeno Catina e Anselmo per don Ferdinando, perché più grande del dolore che provavano, era lo sbalordimento che gli dava quella pensata dell’altromondo, che avevano messo in atto quei quattro vecchioni.

Forse con la loro orbaria, nemmeno ce la facevano più a vedersi l’uno con l’altro dalle loro sedie, quando li mettevano davanti alla porta; e quando si trovavano l’uno accanto all’altro sulla marina, pareva che non si riconoscessero nemmeno: per questo, appariva un mistero come si fossero abboccati per arrivare a quella intesa, coi particolari, il modo e il momento. Quello che si poteva immaginare, era solo che la vecchia chiumma aveva deciso di ritrovarsi ancora una volta col mare sotto. C’era quella lancitta, e quella dovette dargli l’idea. Dovevano averla armata: ma con quali remi se quelli della Borietta stavano in casa del Delegato di Spiaggia e là restarono? E dovevano averla varata: ma come, con quali forze, se tre di loro, eccetto il solo Cono Ritano dovevano trasportarli sulla sedia perché da soli non ce la facevano a stare all’impiedi? E poi dovevano avere pigliato il largo: e chi aveva remato? chi aveva sbrogliato la rema? E poi la chiumma di nonnavi doveva avere drizzato al largo, assai al largo a quel mare dove non si pescano pesci: e questa fra tutte era la parte meno indecifrabile di quel mistero.

Al calare del sole di quello stesso giorno rividero la Borietta. La lancitta stava in Jonio, nella fascia di mezzerìa, così lontana che si distingueva appena anche perché lì intorno le fere facevano una gran confusione fra mare e aria, saltando e caprioleggiando sulla lancitta, rovesciandola di continuo e forse battendoci sopra a colpi di coda come una grancassa. Scurò con lancitta e fere ancora là.

L’indomani all’alba trovarono la Borietta rovesciata e mezza arenata fra gli scogli renosi davanti alla ’Ricchia. Naturalmente era opera di fera, quella, e le fere abitué e forestiere, brune e grige, bianche e nere e marròrosé, Grampi e Porpose, stavano sventagliate in quei paraggi con l’aria di stare lì ad aspettare, per vedere quello che succedeva quando i cristiani avrebbero vista la Borietta: ma se s’aspettavano grida, pianti e capelli strappati, restavano deluse, quel sazio non l’ebbero.

A questo punto del quadro, Caitanello metteva la parola in bocca ai pellisquadre e al signor Cama.

Stavano sopra lo sperone, davanti alla casipola del Delegato di Spiaggia dove avevano riportato la Borietta: la lancitta non pareva nemmeno che si fosse sfottuta granché fra mare e fere, e solo perché era ancora bagnata, si capiva che era scesa in mare. I pellisquadre la guardavano fissi fissi, cogitandoci sopra con gli occhi, come s’aspettassero di sentire da quelle quattro traversine di gelso che fine avevano fatto Ferdinando Currò e i tre nonnavi che aveva avuto a bordo: se si erano detti parole, chi remava, in quale mare si erano calati. Ma la lancitta non parlava e allora parlavano loro, ma a che scopo? Erano forse nella misteriosa mente di quei nonnavi quando pensarono di metterci un punto?

«Si annegarono» diceva Luigi Orioles e questo lo pensavano tutti, ma nessuno ancora l’aveva detto: naturalmente spettava a Luigi Orioles di dirlo, perché Luigi Orioles era sempre quello che guardava spassionatamente in faccia alle cose, talmente spassionato che certe volte poteva dare persino l’impressione di non avere sentimento né cuore. «Forse volontariamente si annegarono» proseguiva. «Anzi, senza forse: fu di volontà loro, lo decisero senza mezzi termini.»

«Eh, certo» faceva Arturo Palamara. «Sennò, chi li smuoveva dalla sedia? Ci voleva una tromba marina per portarseli a mare…»

«Si vedevano vecchi, oramai, troppo vecchi» diceva Anselmo, il nipote di Ferdinando Currò. «Un pellesquadra come Ferdinando Currò, non si poteva più vedere ridotto in quello stato, che lo dovevano sbottonare come un muccusello sennò si pipìava nei pantaloni…»

«Naturale, naturale: si vedettero troppo, troppo vecchi…» gli consentivano tutti.

«Va be’, si vedettero troppo vecchi: ma questo che vuol dire?» sopravveniva, stile suo, Luigi Orioles, che la cosa lasciata sottintesa non poteva soffrirla e se riteneva che quello fosse dovere suo, d’uomo realistico, a costo magari di mostrarsi disumano, quella tale cosa doveva chiamarla col suo nome. «Questo, per essere spartani, in altre parole, vuol dire che si vedettero mangiapane a tradimento, bocche inutili. Il ragionamento che dovette farsi un galantomone come don Ferdinando Currò, è semplice e lineare. C’è sta gran fame nera, si dovette dire. Se non ci fossi io, Nicolino, innocente muccusello, invece di mangiare quattro favette, ne mangerebbe otto, si mangerebbe anche la parte mia. Nicolino è lattume ancora, deve spigare ancora: io invece che mi nutro a fare? dove intendo arrivare? Questo ragionamento dovette farsi e il ragionamento filava, pure io avrei ragionato così…»

Lui solo? Tutti avrebbero ragionato così ma specie don Ferdinando, specie lui, Ferdinando Currò. Per questo, il ragionamento filava, perché era in carattere con la sua fama di salvatore di muccuselli, tantoché, per finire in bellezza, ne aveva salvato ancora uno, cioè suo nipote Nicolino: se non di fatto, l’aveva salvato simbolico, per non smentirsi.

Poi, ai pellisquadre, il pensiero gli andò a quella imbarcata di nonnavi, domandandosi come mai la lancitta era ricomparsa in quei viciniori, e il mare non gli aveva rigettato lì davanti i corpi dei quattro vegliardi: come mai non ne aveva rigettato nemmeno uno? e come mai non gli rimandava nemmeno un mutandone, una maglia?

«Forse s’incorrentarono e la calante forse li sviò oltre Malta, in mare aperto forse…»

«Oppure, col suo risucchio li incamerò qualche garofano d’abisso, magari saranno qua davanti e lassòtto girano, girano e gireranno…»

Non c’era altra spiega per loro, lo scill’e cariddi per quegli scaltroni era rema ed era garofano, fere no, non era fere, le fere non le nominavano nemmeno, le fere che intasavano lo scill’e cariddi, così fitte che a camminarci sopra, si sarebbe potuto passare a piedi in Calabria. Gliele mentovò lui, allora, Caitanello, era proprio curioso di sentire perché le lasciavano fuori:

«E non potette essere, eh, don Luigi» gli fece al bosso, «non potette essere che se li incamerarono le fere, invece di reme e garofani? Tanto sicuro siete che non c’entrano? Tanto innocentine le fate, da non citarle nemmeno?».

«Se li incamerarono le fere? E a quale scopo? Intendete dire forse che se li incamerarono per giocarci?»

«Ah, sì, per giocarci? Solo questo scopo può avere la fera con l’uomo, giocarci?»

«E che altro? Che ci fa d’altro la fera col morto marino? Ci gioca e mentre ci gioca, lo ronza per terra…»

«Questo al tempo di pace, oggigiorno, nemmeno lei si può permettere questo lusso… Al tempo di pace pure col pulcinella ci giocava: e giocandoci, magari lo lazzariava tutto per sollazzarsi, lo scodava persino. Ma non s’incalmierava mai, quelle carni di seta non l’alliccavano e se ne assaggiava qualche trancia, pareva che lo facesse solo per l’innato barbarismo, tanto per fare uno sfregio, e infatti dopo un poco lo sputava. Ma questo, quando? All’epoca di pace, a quell’epoca… Ma a voi sinceramente vi parve che ci giocava tre giorni fa, quando fu che arrivarono tutti sti bei campioni e intranellarono lo scill’e cariddi e fecero scempio e carneficina di tutta quella sciccheria di pulcinella? Ci giocò, oppure se lo mangiò vivo vivo, se lo mangiò sino a farselo uscire dagli occhi, eh?»

«Ma voi, don Caitanello, dal pulcinella volete forse tirare conseguenza sull’uomo? Mi vorreste forse concludere che oggi la fera non lo disdegna più l’uomo, che l’aggradisce la carne umana?»

«E che ci trovereste di strano? Con la guerra forse il cristiano non si degradò al cavallo e all’asino, al cane e al gatto, al topo zoccolone persino, e persino a mangiarsi cristiano con cristiano? Non può essere che la fera, in mancanza di meglio, si degradò di necessitate alla carne umana?»

«Macché, macché, don Caitanello… Ma che vi fate venire in mente?»

«Macché? Macché? Sarebbe forse novità per la fera? Forse l’ingignerebbe oggi la carne umana? Non la mangiò mai, forse? Sarebbe forse questa la prima volta?»

«Ma quando mai la fera toccò il cristiano? Chi la vedette mai, dico io, che s’incalmierava di cristiano? Eh, chi la vedette mai dei presenti e dei non presenti? Lo disdegna, lo disdegnò sempre, vi ripeto. Voi, don Caitanello, non mi parete nemmeno uno vecchio del mestiere.»

«E voi non mi parete nemmeno quel Luigi Orioles che stilò sempre parlare spartano e criterio spassionato. Stavolta, mi pare che io, Caitanello Cambrìa, parlo in vece vostra, e questo ve lo dico, non per vantarmi a me, ma per vantarvi a voi. Perciò vi dico: disdegna il cristiano? lo disdegnò sempre? Si sforza, si sforzò sempre di darcelo a intendere, ma chi lo credette mai? E che gli pare che nascemmo ieri? Certo, se voi ve n’uscite a dire che non la vedette mai nessuno che s’incalmierava col cristiano, io mi scappello, ma questo significa solo che non s’incalmiera di persona: vi pare il tipo quella che si fa vedere col cristiano in bocca? Però, don Luigi, quante volte, eh, quante, la vedemmo che s’abbuffa di sardazze e un branchicello, nemmeno una dozzina bastano da sole a liquidarsene banchi sani sani, eh? Il cristiano allora lo tocca o non lo tocca, eh, don Luigi? S’incalmiera o non s’incalmiera allora?»

Ora che gli aveva tirato nel discorso la sarda, non gli aggiungeva altro. Ma che aveva fatto don Luigi, se l’era scordata la sarda? se l’era scordato come le faceva gioco alla fera la sardazza? A chiacchiere, la schifa la carne umana, a trucco, il cristiano le fa senso: fa mostra che la schifa e le fa senso, fa la scena. Con le sue mani, certo non s’incalmiera: e chi è lei, una qualsiasi fessa che si fa vedere dall’occhio sociale con qualche gamba o qualche braccio di cristiano in bocca? e così si gioca la sua reputazione d’animale d’altobordo, quell’intesa che gli dànno i signoroni da bordo delle navi, di delfino, di puro di vergine di martire? Si guarda bene, si guarda di farsi vedere dall’occhio sociale che gli mette le mani sopra, di persona, al cristiano. Per interposta persona, però, o per meglio dire, per interposta sarda, non la schifa più la carne umana, il sacrificio lo fa allora: la pancia, insomma, se l’addobba benvolonté col cristiano quando se lo trova camuffato sotto specie di sardazza, quando cioè se lo trova sminuzzato, imboattato dentro quella fetente minutaglia, quando in altre parole, si sente al riparo dall’occhio sociale, che se anche la vede, vede che s’abbuffa di sardazze, non può mai vedere il cristiano. Allora è capacissima magari di mangiarsene uno intiero: e le basterà mangiarsi tante sarde, quante quelle dovettero essere per mangiarsi un cristiano sano sano, morsetto a morsetto. Perché la sarda brama l’uomo, la fera brama la sarda e per la transitiva, sotto velame di sarda, la fera brama l’uomo. La sarda, si può dire, sta solo per quello a mare: per cibarsi d’uomo e per cibare di sé la fera. Quando vedevano la fera aprire il becco e vedevano banchi intieri di sarde, come risucchiate da una bocca a vento, precipitarsi in quel sacco senza fondo, ignoravano forse che si trattava, in sostanza, di un cristiano, di un cristiano insardato, chi lo sa chi, di quale nave, veliero o barca, chi lo sa in quale mare e quando? E di fronte a questa strana bramosia di sarda nella fera, che i suoi bocconi preferiti se li sceglie altroché fra quelle minutaglie, ignoravano forse che la sarda era il falso scopo del boccone, e che il vero era la scarda di cristiano che si trova incorporato in almeno due su tre di quei pescicellazzi carognosi? E questo l’ignorava forse Luigi Orioles? Questo, non c’era bisogno di ricordarglielo a Luigi Orioles: una volta che gli aveva citato la sarda, questo restava sottinteso. Stavolta, però, stranissimamente, invece di chiamarla a chiare lettere, la cosa Luigi Orioles voleva lasciarla tutta sul sottinteso:

«Macché, macché…» tornò a fargli. «Ma che vi viene in mente, don Caitanello? A me mi pare che il vostro è tutto un travagliare di fantasia, con giri e controgiri, per mettergli il cristiano in bocca alla fera».

«A me mi dite che travaglio di fantasia? Ah, non lo dite alla fera che se n’inventa d’ogni colore per non apparire che ci colpa? E li faccio io, i giri e controgiri e non voi, scusatemi se ve lo ripeto, voi che contrariamente al vostro solito, pare che vi volete nascondervi il sole con le reti.»

«Ve lo dissi, don Caitanello: sfantasiate, e me ne dispiace, forse siete alterato e non capite l’intenzione delle parole. Vedete, io non ho figli per mare e non ho da spagnarmi che mangio un poco di quella fetenziella di fera e mi succede di sentirmi qualche lisca o sfilaccio di mio figlio fra i denti. E questo per parlarvi realistico e farvi capire che non avrei scopo a nascondermi il sole. La verità, lo sapete, per me è pane quotidiano e per me la verità è, caro don Caitanello, che state incolpando la fera non solo di qualcosa che non fa, ma che quasi nemmeno esiste, come quasi nemmeno esiste la sarda sulla faccia del mare.»

«Mi fa specie di voi, caro don Luigi» gli rispose ancora lui con la precisa intenzione di offenderlo. «Mi fa specie di voi perché, vi confesso sinceramente, sapete che mi pare? mi pare che io parlo di fera e voi invece parlate del famoso delfino…»

Don Luigi non la pigliò per offesa e si limitò solo a ripetere:

«Macché, macché…».

Si capiva perché ripeteva macché, macché: la fame era ormai al punto in cui più gli doleva, al punto in cui, cioè, si confondevano le lingue e quello che li affamava, combaciava con quello che li sfamava: insomma, erano già al punto che s’abbassavano alla fera, quando rivariva ne vedevano albeggiare qualcuna morta assincopata sotto il rutto. Ora poteva ammetterlo Luigi Orioles che ogni volta rischiavano di mangiarsi Ferdinando Currò per fera? Perché, se non aveva figli, quello almeno, quel grande padre di tutti, ammetteva di averlo per mare?

Ma si rendeva o non si rendeva conto, Caitanello, che si stava sputando in faccia? Di Luigi Orioles parlava: perché, che stava facendo lui? non si abbassava pure lui alla fera, non se la stava travagliando a mosciame, addirittura nella sua cameraperdormire? E quel bel quadro: quella camera rivoltata di fetore di crudo sanguoso, di svaporamento d’acetoforte, quella gistra con la trancia di fera sventrata, quelle strisce di mosciame frescofresco, appeso ai fili di spago fra la testiera del letto e la finestrella, questo bel quadro non era conseguenza di fame, sfondo e cornice di fera? Caitanello, dove e come era partito, là lo stesso ritornava: con lo scorciatore in mano, abbassato sulla fera allo stesso preciso dolente punto in cui erano arrivati gli altri con la fame, era arrivato lui, no? non se n’accorgeva?

Il quadro che seguì l’aveva sognato, disse. Non era quadro reale genuino, però glielo esponeva lo stesso, perché faceva vedere qual’era il sottofondo nella scomparsa di Noè e degli altri nonnavi, e difatti veniva giusto a comprovare quello che lui pensava a quel riguardo, comprovava anzi qualcosa di più, perché lui pensava che la fera c’entrasse solo alla fine nel fatto di Noè e compagnia nonnava, e il sogno invece gli rivelava che la fera c’entrava addirittura dall’inizio, era percosìdire, all’origine del fatto. Lui stesso, ’Ndrja, non poteva non essere d’accordo, non appena ne pigliava visione: e dopo infatti, lui fu, non d’accordo, ma d’accordissimo, perché il quadro che a suo dire aveva sognato, gli veniva a pennello a quello che aveva nella sua mente, detto e non detto, gli veniva perfino troppo a pennello.

In questo quadro che aveva sognato dopo quella specie di apparolamento che aveva avuto con Luigi Orioles, si vedevano quei quattro nonnavi parati sulle sedie, l’uno accanto all’altro, sul rialzo della sponda di mare: era di notte e sembrava una notte di massima estate, tutta un focolaio di sciroccazzo.

Stavano là, parati come mummioni, e dal mare tutt’a un tratto, sorgendo come per sortilegio dalla frangia schiumeggiante, gli compariva davanti una fera d’abominevole aspetto: scheletrica, la pelle squamata, scabbiosa, con le croste che mandavano pus, il becco col perfilo dei dentazzi, scheggiati e striati di sangue, allo scoperto, e il cranio, nudo e scoppolato, con le occhiaie vuote che sprizzavano bagliori di bracia. Parlando, schifevole vista, si addentava famelicamente le manuncule e sbranandole, se le mangiava: le manuncule però sembravano ricrescerle sotto i denti: perché, per quanto se le mangiasse, non le diventavano mai monchie, manonchie. Ma la cosa si spiegava, si spiegava con la stessa cosa. Quella, difatti, non era una fera, o per meglio dire, non era una fera qualsiasi: era la Fame, chi non la riconosceva? era la Fame a fera, la Ferame, uno dei camuffamenti, il primo anzi, sotto cui stilava presentarsi ai pellisquadre, quando era tempo suo, malotempo, e del peggio malotempo.

Si sporgeva dalla schiuma e col suo parlare laido, i suoi pensieri d’infamità, le sue parole tranellatrici, gli parlava a quei galantomini, rivolgendosi per tutti a don Ferdinando Currò:

«Perciò, non siete ancora sazi di campare, eh, mummioni? Eh, bocche inutili, non vi noiò tutta sta millanta di vita? Eh, bocche sdentate? Mi riconoscete? Ve l’immaginate perché venni? Lo capiste che arrivò l’ora vostra, sì? Lo capiste che vi venni a cantare il miserere, a levarvi di mondo? Tanto che ci state a fare al mondo, se ormai ci state solo per figura? Mi spiegai, matusalemmi? Lo faceste il tempo vostro e siccome niente vi potette, né bomba né tromba né malattia, venni io, qua sono, per mano mia passerete. Allestitevi allora a levare i tafanarii da quelle sedie dove faceste la muffa. Allestitevi, vi dico, venitemi dietro con le buone, non fate che vi devo assaltare con spasmi e madroni di pancia, non vi mettete in testa di resistermi. Lo so, lo so che per quanto nonnavi, siete capaci di resistermi per mesi con un sorso d’acqua; li conosco gli affamati come voi, vi conosco, pellisquadre, potenti miserabili. Capaci di farvi improsare da un graffio di amo arrugginito, da un colpo di vento, da una febbricella che vi visita la sera e vi travaglia sordasorda, sinché non vi stronca in due, a me, però, capaci che mi fate gettare sudore di sangue e non ce n’è uno, nemmeno nella più nera carestia, che si arrende e mi dà il sazio di vederlo boccheggiare. Stavolta però è diverso, stavolta c’è la guerra e gran fortaffare, fortaffare con la guerra che c’è: insomma, mi sento prescia, gran prescia e non ci voglio perdere tempo con voi quattro mummioni. Perciò decidetevi, sennò mi metto qui davanti a voi, e notte e giorno v’impesto, vi faccio fetere come morti ancora da vivi. E questo sarà niente: vi attanaglierò in modo tale le visceri, che vi porterò al punto di rubare il tozzo di pane di mano a muccusi e muccuselli, al punto di levargli il boccone di bocca ai figli dei vostri figli…».

Qui, la Ferame s’alzava addosso con la coda un’ondata e ci scompariva sotto, senza nemmeno aspettare di vedere gli effetti delle sue barbare parole.

I quattro nonnavi, che sino a quel momento non l’avevano minimamente calcolata, sentendo però l’ultima frase dove gli minacciava quella spaventevole sorte, quell’ignominia perenne di levargli il pane di bocca agli innocenti, per l’emozione terribilissima, sconvolgente, si sollevavano d’impeto dalle sedie, e don Ferdinando Currò, aggiustandosi i pantaloni, si rivolgeva ai suoi tre vecchi uomini di chiumma:

«Giovanotti, forza, sursincorda: armiamo quella lancitta là» gli diceva. «Variamo e pigliamo mare urgentissimamente. Non c’è un minuto da perdere.»

Ai nonnavi gli era venuta una tale paura di continuare a vivere, che se n’andavano a morire quasi con impeto, con un impeto quasi di gioventù.

E infatti, tutti e quattro si muovevano, cosa fenomenale, col piglio dei giovanotti di dieci, ventanni prima, salivano sullo sperone in pizzo al quale si stagliava la Borietta: là, due per lato, alzavano a spalla la lancitta, ridiscendendo poi a passo lungo sulla marina. A Caitanello, nel sogno, la lancitta portata a spalla dai nonnavi, faceva l’effetto di una cassa da morto, poi però, quando la varavano e per un poco si dondolava vuota, gli faceva allora l’effetto di una culla che era finita a mare e il vava si era annegato.

Nel quadro seguente, non l’indovinava? comparsa la Fame, comparivano, con rispetto parlando, i riatteri, suoi degni compari. I riatteri, infatti, quando c’era scialibi di pesce, venivano e si fermavano ai giardini, al massimo arrivavano al canneto, all’inizio delle dune e lì aspettavano fumando che i pellisquadre gli venissero ai piedi e tante volte tutto il pesce che volevano, lo trovavano prima per la riviera, così non venivano nemmeno da loro e gli lasciavano il pesce a fetere, e allora bisognava mettersi i piedi in collo e scendere riviera riviera nella speranza di avvistarli e magari pregarli di pigliarsi anche il loro pesce per un pezzo di pane.

Quando invece non c’era scialapopolo di spada, tonno, tonnina, tonnacchiolo, palamiti, alalonghe e neanche di costardelle, alici e nemmeno di sarde, quando c’era carestia più o meno per tutto lo scill’e cariddi, o per un solo mare, di qua o di là, allora, per una volta, quei flaccommodi e pomatosi, facevano quel sacrificio e s’assoggettavano ad arrivare là, sino alle case lontane lontane, dall’altra parte delle dune, sino in pizzo di mare.

Le dune che si stendevano dai giardini sino al mare delle secche di Rasocolmo, le dune che lui ricordava ondulate dal vento e come spolverate da pagliuzze dorate sotto il sole, ora, nel quadro che gliene faceva Caitanello, apparivano subissate come un campo di battaglia: perché, anche se là non c’era stata battaglia vera e propria, quelle marine e plaie però, erano state lo stesso battagliate, prima dall’ammassarsi sconquassante della guerra, un terribilio di circo equestre, tutto, anche gli uomini di ferro e di fuoco, che da lì pezzo a pezzo, parte non arrivò nemmeno a imbarcarsi, parte sprofondò in mare e parte passò in Calabria, e battagliate poi dal cannoneggiare di centinaia di bocche di cannone che sul primo di settembre avevano fatto fra isola e continente, visavì, tedeschi e Alleati.

Era mezzogiorno ed era lo schiatto grande di caldo, le dune erano tutt’un fumigare acre dei fetori di guerra che esalavano da carogne di cavalli, da bidoni di benzina e fusti di nafta, da rottami e ferraglie di macchine, da tutti gli sfoghi, insomma, da tutti i ferri di quel tristo mestiere della guerra, che prima erano passati divampando per le fiamme vive e poi si erano consumati a fuoco lento sotto la sabbia imbevuta di olii grassi. Qua e là sprizzavano barbagli vividi che animavano il luogo come segnali di sole fatti dall’oltretomba con specchietti da tasca.

Qui, d’improvviso, naturale in questa vista di scempio, come due diavoli all’inferno, spuntavano come fantasmi due riatteri; molto avanzati verso le case, sopra quel montarozzo che nasconde una parte delle ondulazioni sabbiose, con biciclette e ceste, precisi come una volta, quasi per segno di riconoscimento.

«Ahi, ahi, vista di malaugurio» si lamentò Caitanello, come se fossero lì nuovamente in presenza a lui, e da questo primo tribolo che si gettò, era chiaro che li aveva inquadrati.

Sembravano baffi e basettoni, pittati col nerofumo, il pelame lungo e lucido di brillantina, la sigaretta in bocca, giubbotto e pantaloni kaki americani, e quella solita cert’aria di sfottò del cittadino che si sente superiore perché ha i soldi e tu magari puoi avere tutti i pesci del mare, ma se non hai i soldi, i soldi che puoi avere solo da loro, un pescedipane, per tutti quei pesci, non te lo daranno mai per sfamarti.

«Ahi, ahi, spiriti mali, corvi e cacciaventi di sventura…» li apostrofava suo padre e anche se il finimondo era ormai successo, vedere riatteri era per lui come se il peggio dovesse ancora cominciare.

Era come se la sabbia stessa li avesse partoriti lì all’impiedi, spingendoli fuori da sotto i calcagni sopra quel montarozzo: perché pareva impossibile che fossero due riatteri in carne e ossa, due riatteri già all’opera, e parevano piuttosto due aborti di quelle sabbie fetide, pregne di focolai pestiferi, che si consumavano a fuoco lento, due nere anime depravate, due diavolanti di basso mondo, due cani rognosi e carognoni che scavavano in quelle sabbie, attirati dai mali sentori di morte.

Ma erano riatteri, erano due vecchie conoscenze, certi Pepè e Manè, due indivisibili, una bella pariglia di maglie.

«Ma voi, malarazza, non morite mai?» gli facevano i pellisquadre. «Ah com’è orba, la guerra.»

Non aprivano bocca, allungavano la mano alle cassette sui portabagagli e gli comparivano in mano le bomboatte, ovverossia le bombe di boatta per fare assassinaggio di mare, salsa di pesci vecchi e di pesci ancora cogli occhi chiusi, lattume, ovarina. Le riconoscevano perché le boatte di Cirio e Le Belle avevano ancora l’etichetta colorata coi pomodori e si vedeva il pezzo di miccia ignescato con tritolo dentro la boatta.

Gli facevano segno ai pellisquadre di pigliarsele:

«Divertitevi con le fere» gli fece tutto tentatore Pepè.

«Sta coppola di cazzo» gli rispondeva Arturo Palamara, sempre precipitoso.

«Per rovinarci il mare più di quanto è rovinato?» diceva pacato pacato, Luigi Orioles. «È forse novità per voi che noi la bomboatta non la stiliamo?»

«Allora vi piace di tenervele, le fere?» faceva Manè.

«Non ci piace, non ci piace e lo sapete bene» gli rispondeva Saro Ritano. «Ma meglio mare e fere come stanno, che fere e mare bombardati…»

Ripigliava di nuovo la parola Pepè, bella, spalmata di vasellina:

«Insomma, qualche lira di queste nuove americane, non vi serve? Qualche pescedipane di questa farina bianchissima? Qualche pacchetto di sigarette di queste che profumano la bocca?».

«Ci serve, questo e altro ci serve» gli rispondeva don Luigi. «Ma se per avere questo che ci serve, ci roviniamo il mare con le bomboatte, significa che ci rubiamo nella nostra stessa tasca…»

«Parlate come se non ci fu la guerra, e come se non si vedesse che stringete la cinghia…» faceva di nuovo Pepè.

«Ci facemmo il callo, non vi date pena. Ne passammo d’uguali se non peggio. La bomboatta però, non la pigliammo mai in mano. Non la stilammo prima e non la stiliamo ora, non c’è niente da fare…»

«Parlate bene, ma la fame è fame» diceva Manè.

«Eppure, vedete? la fame invece, la stiliamo, la stilammo sempre, volenti o nolenti. Perciò, non ci fa una grande impressione: fame di guerra o fame di pace, sempre fame è, e sempre ben temprati ci trova. E ben temprati se è lecito dirlo, ci trovate pure voi…»

Manè e Pepè gli dettero un’ultima occhiata sprezzante e poi si girarono e tornarono indietro per le dune con le bomboatte in mano.

Però, se non lo fecero loro, lo fecero altri. Due giorni dopo, infatti, nottetempo: mbù, mbù, sentirono gli scoppi delle bomboatte che fracassavano il mare rintronando sottoterra sino a sotto i loro letti.

La vera sorpresa l’ebbero però l’indomani all’albeggiare, quando avvistarono lungo le dune Manè e Pepè che arrivavano avanti coi piedi nell’acqua in compagnia di un tristo lazzarone: tutti e tre si sforzavano di uncinare con dei ramponi una carogna di fera sconquassata da qualche bomboatta che l’aveva pigliata in pieno, che scendeva portata dai rifiuti di rema, vicinissima alla riva, quasi a portata di mano, ma non tanto da poterla abbordare con le aste uncinate.

Manè e Pepè ce l’avevano con quel pezzentiere, che era quello che aveva tirato le bomboatte e lo ingiuriavano bestemmiando, intanto che stavano dietro alla carogna di fera, alluvionandosi sempre di più: lo ingiuriavano, quel miserabile, perché aveva mirato all’orbisca, gettando dove capitava prima le boatte esplosive, senza tenere conto del fatto che lì, in Tirreno, era in funzione la rema montante, sicché le fere che aveva pizzicato, si erano straviate lontane, eccetto quella, che li stava facendo impazzire e forse non la pigliavano nemmeno.

Quella però la tirarono a riva, e la prima cosa che gli videro fare, fu naturalmente di tagliare testa e coda e rigettarle a mare, di modo che, resala irriconoscibile, potevano spacciarla per tonno o palamito, che hanno la carne rosso sanguosa come la fera.

Però, non se la trainarono subito via. Prima ancora di squartarla e infagottarla in certi teli da tenda mentre uno di loro accendeva il fuoco, gli altri due le strapparono col coltello dei grossi filetti di ventresca, li misero a cuocere sulla bracia in un gran fumo puzzolente, e quando li ebbero cotti, si sedettero alla beduina e pigliarono a mangiarseli a grandi morsi. Addobbatisi la pancia, si partirono coi fagottoni di carne fetente per smerciarla alla ignara gente di città.

Quello che avevano visto, gli aveva fatto un effetto sbalorditivo ai pellisquadre, perché era la prima volta che vedevano dei riatteri mettersi in bocca qualcosa di mare: e come prima volta, non si mettevano pesce cristiano, ma porcheriosa fera. Voleva dire che stavolta la fera a fame, la Ferame, compari o non compari, tagliava paro.

Ora, se si erano assoggettati i riatteri, nel quadro seguente, non potevano fallire, erano i cariddoti che si abbassavano alla fera.

Da metà agosto non facevano che spizzicare favetta e favetta: al giorno la mangiavano e la notte, in sonno, come capre, ancora la ruminavano. Eppure, dovevano alla favetta se sino allora avevano potuto tenersi lontani dalla carne immonda.

Quando i soldati d’Artiglieria erano arrivati coi cannoni trainati dai cavalli, e i cavalli in gran parte erano stati ammazzati e i cannoni messi fuori uso dalle bombe, i soldati avevano lasciato renarena i sacchi della favetta, che gli davano da mangiare ai cavalli insieme all’avena e al fieno.

La favetta era dura a masticare, aveva il verme per giunta e il verme era gigliato e spaccando fra i denti la favetta, veniva fuori la papuzza: bastava per un istante non muovere la bocca e la farfalletta apriva le ali e volava via dalle labbra.

Davanti a questo quadro dove tutti spizzicavano favetta con romorio di denti, tanto che si sentivano dolenzia alle mascelle e come un insordimento agli orecchi, Caitanello diceva: ecco, qui si vede loquentemente che il cariddoto spizzica e pensa che se è destinato a morire di fame, la farfalletta almeno ce l’ha già bella e pronta che gli vola dalle labbra per liberargli l’anima. E veramente, ogni volta che ne schiacciavano una e per un attimo sentivano sulle labbra la papuzza che si sbrogliava infarfallandosi, socchiudevano gli occhi, come li colpisse ogni volta il pensiero che forse erano già morti e la farfalletta per fare volare l’anima, se la stavano mettendo da soli sulle labbra. Ma a tanti gli faceva senso quel solletichio sulle labbra e sputavano favetta e papuzza: tante volte, la farfalletta non faceva in tempo a pigliare il volo e pareva che l’anima fosse finita in quello spruzzo di saliva.

Ma la favetta finiva e veniva subito, l’indomani, il giorno che all’albeggiare, fra la marina e la spiaggetta della ’Ricchia, le lingue renose e gli scogli, con stringimento di cuore si vedevano le madridifamiglia scandagliare scuroscuro nell’acqua per qualche carogna di fera, che la caduta dell’ultima rema faceva deviare verso terra, la bocca bavosa, gli occhi mezzi aperti, da fesse, la coda malandrina, ammosciata come un ciuffo vecchio di scopa.

In tre o quattro, oppure otto o dieci, se non ne trovavano più di una, si spartivano la fera e nella divisione facevano a turno a chi doveva pigliarsi la ventresca; poi, ognuna col suo quarto, con la sua trancia, si chiudevano dentro col morto in casa. Tenevano la carne a macerare nell’acetoforte, il tempo necessario per non rivoltarsi lo stomaco e dopo, alla ladricella, mute mute andavano all’aperto e dalla parte di dietro, sotto le finestrelle, accendevano il fuoco fra i mattoni: a fuoco lento, la carne nel testo, cuoceva ore e ore, perché si svelenisse, i muccusi che andavano a sedersi lì davanti col desiderio che gli faceva venire l’acquolina in bocca e lo sguardo come se il fuoco sotto il testo lo svampassero loro cogli occhi. Dentro, intanto, quella a cui era toccata la ventresca, se la travagliava fittofitto a mosciame.

Fetori crudi e fetori morti di fera occupavano l’aria, cacciando i sentori affossati della guerra, si mischiavano allo scirocco e rasente alla sabbia fra le dune, stagnavano vapori grigi e giallastri: dai focarelli si alzavano per aria fili di fumo nerastro, come residui di cataste incenerite, fumichii di tanti roghi di famiglia.

Cariddi pigliò l’aspetto desolato del paese chiuso dentro il cordone sanitario e messo in quarantena: fumigante, pestifero, silenzioso, funebre. Si sentiva solo il rumore dello zatterone inglese che dal Faro a Cannitello, da Cannitello al Faro, tagliando e ritagliando lo scill’e cariddi, a intervalli regolari di tempo, andava e veniva, Sicilia, Calabria, sempre in mezzo a nugoli di fere che gli ingrossavano il mare ai lati: era come un vaeviene di anime per l’aldilà, solo che per la presenza continua, incessante delle fere a ogni imbarcata di anime, sia di qua verso là, sia di là verso qua, non si riusciva mai a stabilire se l’altromondo era qui o era là.

Caitanello se lo scordava che veniva pure lui dal morto, anzi che ci stava ancora: perché, non s’era abbassato pure lui alla fera? non andava travagliandola pure lui a mosciame, contempo che, con la faccia rivoltata dallo schifo, il tono sprezzantello, gli rifaceva scene e scenate dove c’entravano tutti fuorché lui, mentre, almeno in quella, avrebbe potuto benissimo, anzi dovuto, entrarci, anche lui? Forse a criterio suo il mosciame che faceva lui, era tutta un’altra faccenda, tutto un altro mangiare, lui, il suo mosciame non se lo rappresentava davanti agli occhi come quello degli altri, quasi simbolo d’ogni male cariddoto e maleficio d’ogni simbolo.

Quello, per lui, era mangiare morto per gente in via di morte. Eccoli là, a sentirlo, bastava dare un’occhiata attraverso la porta per rendersene conto: erano pronti, seduti a tavola, con la fera trinciata nel piatto, per simbolo, come fossero già morti a convito.

Veniva a questo punto il quadro, se non più tragico, più impressionante di tutti, un altro di quei quadri che sembravano venire a pennello, per suo padre, fatti proprio su misura, come una testa col suo cappello, da sembrare quasi che fossero tutte invenzioni sue, del cantastorie, se però mente umana potesse inventare mai quadri più inventati di quelli che inventa la realtà della vita.

Questo quadro, a prima vista, sembrava il quadro dove finalmente c’entrava lui, Caitanello, lui in persona, perché per un pezzo si rappresentava lui solo, un giorno che era ancora agosto e si sentiva una grande smania, si sentiva tutto rivoltato dentro e con la bava alla bocca per quello che vedeva succedere intorno, a mare e a terra: sinché, a un certo momento, la smania lo vinceva e cercando sfogo, se ne usciva dal villaggio, partendosi a testa sotto per dove lo portavano i piedi.

Cammina, cammina, quando aveva rialzato la testa, s’era ritrovato lontano, per la riva tirrenica, pressappoco alle secche di Rasocolmo, dove le dune si coloravano di tante macchie gialle e verdi di canneti che fra grovigli e spianate, passaggi e sottopassaggi formavano come una bassa boscaglia in certi punti avanzata e in certi altri rientrata dal mare: a Caitanello che forse per la prima volta in vita sua si trovava da quelle parti, gli pareva di non avere mai visto quella grande plaia intrigata di canne e invece chissà quante volte vi aveva girato gli occhi dal mare, solo che dal mare le cose a terra sembra di vederle dall’alto, rimpicciolite e distanti.

Sarà stato mezzogiorno, e per levarsi dal sole, s’era infilato nella boscaglia di canne: laddèntro, dopo un poco, gli era parso di essersi allontanato per miglia e come isolato dal mondo circostante. Sentiva solo le cicale e lo scricchiolio della rena sotto i piedi; procedendo, con giri e rigiri fra i fustini di canne, con le foglie che si muovevano appena appena in cima, a un certo punto risentì lo sciacquìo del mare, prima smorzato, lontano, sotterraneo, e poi sempre più vivo e risonante, come se le ondate si rovesciassero fra le canne: solo allora si rese conto che per qualche tempo non aveva più sentito il mare e da questo concluse che nell’intrigo delle canne, senza accorgersene prima, doveva essere andato assai lontano per alto e poi era ritornato per basso e ora era nuovamente al mare.

Seguiva il rumore di mare e arrivava in un punto dove i suoi occhi erano attirati da un frenetico scintillìo fra le canne, come se i raggi del sole laddèntro, battessero lampeggiando contro pezzi di vetro. Andava avanti ancora in quella direzione, il fitto di foglie e fustini dopo una cinquantina di metri s’allargava e fra le canne allora compariva una scena che ai suoi occhi abbagliati dal brillio che facevano i raggi del sole contro piatti, bicchieri, coltelli, forchette e cucchiai, sembrò a prima vista una tavolata sciampagnona di una seina di militi della Dicat: quattro gettati in avanti sulla tavola, uno piegato in sotto con la testa appendolata come se si vomitasse, e un altro, che vedeva solo di schiena, ranunchiato nella sabbia, come se dormisse, tutto impallato di vino. Che ci fanno ancora qua sti framassoni? gli era venuto di domandarsi. Però, il tempo d’abituare gli occhi a quello specchio e vedeva che erano tutti e sei morti, e morti stantivi, di giorni se non di settimane, morti dell’epoca del Fascio. Allora restò fermo: guardava a quello sfacelo di morti e tratteneva il respiro perché pensava che ora, ora che s’era scandaliato che erano morti, ne avrebbe sentito la puzza. Ripigliando a respirare, però, non sentì nessuna puzza, ed era come se il sole battendogli sopra di continuo, asciugandoli e rinsecchendoli, avesse mummificato i corpi dei sei militi.

La postazione coi cannoni doveva essere a pochi metri da lì sul mare, nascosta fra le frasche. La tavola, che era formata da alcune assi su cavalletti e sopra, per tovaglia, aveva un cannizzo di stecche e foglie ormai essiccate, si trovava in uno spiazzo, stretto e chiuso fra le canne come una grotta; di lato era parata una tenda quasi dello stesso colore delle canne, e sopra, per ripararsi dal sole, i militi avevano fatto con le canne un altro di quei lavori da carcerati come la tovaglia di cannizzo: una specie di tettoia intrecciata fittafitta, l’incannucciata, però, appariva ora sfondata in molti punti, slabbrata e cascante, e quello sconquasso doveva essere certamente opera delle stesse sventagliate di mitraglia che avevano fracassato qua e là per la tavola piatti e bicchieri, lasciando come dei piccoli crateri nel cannizzo e sul legno, e avevano, tra l’altro, ammazzato i militi.

Girava lo sguardo intorno per non guardarli così neri, orrendi, rigonfi di nero, ma il suo pensiero e i suoi occhi erano continuamente attirati là, da loro, dai militi che seduti a mangiare, belli sbragati in canottiera, erano rimasti, chi con la fronte scoperchiata, chi con la testa mezzo decollata, chi con le spalle traforate con dei bolli rossi anneritisi come secchi zampilli di vino. Ecco, si diceva, cogitandoci sopra cogli occhi tremanti, calamitati. Sbafavano i framassoni: si erano venduta l’anima, ma la pancia se l’addobbavano, loro, se l’addobbavano anche per noi, alla faccia nostra. Però, eccoli qua, ora: mangiavano e ci restarono. I framassoni, si vede che non lo sapevano che chi mangia parla con la morte. Figurarsi, quelli, con piatti e bicchieri, coltelli e forchette parlavano, alla morte fottevano e pensavano in quel momento. La morte però, più framassona di loro, non le parlavano? e ci pensò lei a farsi parlare, perché piatti e bicchieri e coltelli e forchette facevano scintillìo coi raggi del sole fraschefrasche e lo scintillìo a un certo punto dovette scandaliare qualche aereoplano di passaggio e st’aereoplano venne sotto e subissò di pallottole canne, tavola e tavolata. Ed ora, eccoli qua, la morte li fulminò in quello che facevano, li lasciò come statue banchettanti: quello che spezzava il pane, l’altro accanto a lui, con la mano che stava per pigliare il bicchiere di vino, il terzo seduto coi primi due sullo stesso bancone, col boccone in punta alla forchetta, e quello, dall’altro lato della tavolata, col coltello impugnato, e l’altro vicino, che sta col capo rovesciato all’indietro, e l’ultimo infine, come caduto in sonno e mezzo insabbiato. Se differivano l’uno dall’altro, era ormai solo per quello, per il gesto della mano, la mossa, la positura, perché, per il resto erano ormai tutti e sei figli d’una stessa madre coi connotati di faccia che andavano somigliandosi sempre più con quelli di lei da Nasomangiato.

Era come una scena momentanea, che però non finiva mai, come la scena del monumento ai morti in guerra, con quella figura di donna nuda con le ali che sta sulla punta di un piede, pare sempre in punto di volare e non vola mai, e coi soldati che si vede che furono colpiti, allora allora, alla fronte o al petto, da una pallottola, e con tutto questo, restano sempre all’impiedi, mentre a ogni momento dovrebbero stramazzare a terra morti.

Il sole tempestava coi suoi raggi tavola e morti a tavola con una insistenza come di essere umano, come di qualcuno che tentasse di svegliare i sei militi mandandogli con uno specchietto i raggi negli occhi. La grotta di canne, sopra sotto intorno intorno, era tutta bersagliata dall’irraggiamento del sole: le bolle luminose carambolavano da un punto all’altro, fra piatti bicchieri coltelli forchette cadaveri sabbia tenda e canne, facendo uno specchìo insostenibile, che alluciava gli occhi. Era forse per questo che quella, agli occhi di Caitanello, pareva scena provvisoria, cosa di momenti, ma d’una eternità di momenti, e per questo, forse, la scena dava quell’impressione di monumento, di scena in sospeso, in perenne.

Però, dopo un po’ che guardava, lo scintillìo diminuì, perché i raggi del sole non cadevano più diritti sopra l’incannata: e quando laddèntro si fece tutt’ombra, come un fondo sottomarino dove i corpi dei militi si confondevano in un tuttuno con lo stesso colore cupocupo dell’aria, qualcosa allora che Caitanello non aveva visto prima, qualcosa che stava al centro della tavola, cominciò a poco a poco a venire alla luce, come cosa fosforescente che avesse bisogno del buio per sprigionare la sua luminosità e risplendere. Quella cosa s’illuminò di dentro sempre più, il suo chiarore sfumò nei contorni formando una specie di aureola, e poi di colpo, acceso d’un biancore di madreperla, si palesò ossuta e smorfiosa, perfilata di lucenti dentuzzi a spinadirosa, per una testa beccuta di fera.

Caitanello, non si vergognava di dirlo, gettò allora un grido e dovette tapparsi la bocca con la mano per non gettarne altri, e poi, dovette tapparsi anche il naso, perché il cranio di quella carogna pigliava chiarore col buio e contempo, lui sentiva per la prima volta il fetore ammorbante dei cadaveri, quasi che fra le due cose ci fosse rapporto, quasi che il fetore pestifero dei sei militi in putrefazione fosse stato aspirato tutto nelle cavità del cranio beccuto al centro della tavola e di lì svaporasse fuori solo con quello della fera, solo quando quella vista fetente svampava fuori.

Quella testaricca, ridotta ormai all’osso, era in una grande sperlonga lì al centro, al posto d’onore, e i militi rovesciati con la faccia in avanti, fra piatti e bicchieri, pareva che si prosternassero dinnanzi a lei. E lei, la scellerata, aveva un’aria di risentirsi all’omaggio e di starsene in canestrello sopra quella sperlonga. Dava proprio l’impressione di paperiarsi per quei quattro cristiani che le stavano intorno a testa sotto, anche se si trattava di fascisti, cioè di mezzi cristiani, di cristiani finti: Caitanello, difatti, avrebbe giurato che anche ridotta all’osso, facesse la sua schifosa smorfia di sfottò, perché effettivamente in quel momento gli pareva di vederle come sfumato in giro in giro al becco a zigzag, al perfilo di dentuzzi intartarati, quel sorriso laido, trionfante che nella vita si porta come un marchio di fabbrica. Faceva senso, la smorfia di quel becco putrefatto, un senso più vomitevole delle zaffate di fetore che svaporavano dai militi, un senso così rivoltante, così provocatorio, che Caitanello a un certo punto non ce la fece più e scappò. Sì, doveva sinceramente ammetterlo: scappò, scappò come un muccusello, con le visceri attanagliate e la mente esaltata, in fiamme.

Però, quando finalmente si sbrogliò dall’intrigo delle canne e si ritrovò fuori della boscaglietta, allo scoperto, sotto il sole accecante, quella impressione che aveva avuto addentrandosi fra le canne, come di allontanarsi e isolarsi dal mondo, la riebbe ancora in quel momento, identica precisa, però all’incontrario. Gli sembrava che quello spiazzo incannucciato fosse lontano, lontano, una specie di luogo maligno, malarico, isolato, fuori dal mondo, fuori da tutto quel biancore di luce netta, violenta, che gli dilagava di sopra a lui, per cui era come se la scena che gli si era presentata davanti agli occhi, laddèntro, nell’ombrosità delle canne lampeggiata dai raggi del sole, gli si ripresentasse ora agli occhi della mente come una visione di delirio, una visione della sua mente in fiamme.

Più s’allontanava dalla boscaglia di canne, più sentiva sotto le palme dei piedi l’infocamento della rena, e più la scena che aveva visto pigliava un senso, un senso di visione catastrofica, come il senso dei monumenti ai morti di guerra: andava per le dune e si sentiva sempre più addolorato, spagnatizzo perché sempre più quella scena gli diventava come un’apparizione che aveva avuto per simbolo di cosa vera, cioè a dire della realistica vita cariddota. Non era infatti la visione di un becco di fera smorfiosa e sfottente, collocata come in un tronetto al centro d’una tavola? Non era un trionfo di fera, una trionfera? E il senso di questa visione era forse difficile da leggere agli occhi di un cariddoto, anche se si trattava di un cariddoto analfabeta come lui? Il senso, a senso suo, era che se andavano avanti di quel passo, in ogni famiglia di Cariddi, finiva che banchettavano con la morte al centro della tavola, la morte in sembiante di fera, come quei militi della Dicat, scelti per campioni, scelti forse per dare ai cariddoti un senso più tristo e infamante della morte che li attendeva. Eh, non era questo forse il senso di quella visione mortifera, ovverossia a morti e fera?

’Ndrja non sapeva più quando vegliava e quando dormiva; era forse perché stava perlopiù in dormiveglia e certe volte le scene che suo padre gli andava esponendo, gli passavano davanti agli occhi come sogni: però, nel momento in cui era certo di sognarsele, quelle scene gli pareva di vederle e di sentirle da sveglio. Anche suo padre era come gli venisse in sogno da cantastorie, eppure aveva l’impressione di poterlo toccare con la mano. Doveva essere, perché la capacità della sua mente, intartarata di sonno, era ancora quella di cui aveva avuto prova sulla marina femminota, quello di chi ha il delirio lucido e dorme e veglia, sogna e vive, ricorda e vede, ha il presente passato e futuro, vita e morte, tutt’insieme.

Quando suo padre stava sui toni alti, squillanti, dell’incazzatoria e del fuoco gettato dal naso, il suo sonno non ardiva farsi avanti; quando però pigliava i toni bassi e la sua gola risonava come un tamburo floscio, allentato, sicché la sua voce arrivava lontana, bassa e scordata o addirittura sembrava che non parlasse più, cioè che non parlasse più a parole, ma cogli occhi le labbra le mani, e ci sarebbe voluto un paio d’occhi neri, svegli e chiari, per seguire il suo discorso, il sonno allora gli risaliva di colpo a galla negli occhi e le pupille gli si stringevano in un forellino.

Gli pareva allora, per quel forellino, di guardare come dentro un cannocchiale, e di vedere suo padre distanziatissimo, dall’altra parte del letto, piccolo piccolo, come fosse in cima all’Antinnammare, e dato che parlando Caitanello s’alzava e si calava sui calcagni, aveva l’impressione, a quella distanza, di vederlo a cavallo della fera sventrata nella gistra. Ma come, si diceva, quel rimasuglio di fera, quel grosso grumo di sangue sventrato, se lo caricò sulle spalle e se lo carriò lassòpra, in cima in cima? Perché? A quale scopo?

E tanto per fare ancora un esempio delucidatorio di questi effetti strani e alteranti di sonno, quando suo padre gli aveva mostrato gli sterminiati Castorina ammucchiati nella maretta come naufraghi, tutto quello che era riuscito a mettere a fuoco e a vedere, o meglio, rivedere di quei disgraziati, attraverso quel forellino, era stato, giustogiusto come per simpatia, solo il ben noto occhio morto di don Paolo Castorina, che notte o giorno, non si chiudeva mai e aveva la pupilla rotta, velata di bianco lattoso.

Dei dieci occhi dei Castorina, il sonno gli faceva tenere fisso lo sguardo proprio sopra quello della famiglia che era stato solo per figura un occhio vivo. L’occhio morto di don Paolo Castorina si slabbrava talmente attorno al suo bianco slavato, nelle palpebre raggrinzite e ritirate orlo orlo, che l’altro dal confronto appariva come rimpicciolito e nel suo apparente rimpicciolimento veniva da pensare persino che si trattasse d’un occhio senza sviluppo: succedeva cioè di scambiare il sano per il difettoso.

Quando si discuteva con don Paolo, mentre l’occhio vivo faceva l’occhio vivo: coi ticchi, i solletichii e le palpitazioni della palpebra e dei cigli, con l’umore salato del pianto e lo spirito del riso, con gli appannamenti e i brillii di un occhio vivo, l’occhio morto invece aveva una perenne fissità vigilante. Pareva che si guardasse intorno serissimo, senza mai battere ciglio, ed era come spiasse in faccia a quelli che parlavano con don Paolo, come gli spiasse negli occhi, sulle labbra, in mente, ogni mossa, parola o pensiero, che potesse offendere don Paolo o metterlo in ridicolo: pareva insomma un occhio a feritoia, un occhio che sentinella sempre all’erta stava, un occhio con l’aria di dire che a lui era difficilissimo fargliela sotto gli occhi come al suo gemello lì di fianco, che aveva troppo il vizio di sfarfalleggiare qua e là, perché potesse fare buona sorveglianza.

Don Paolo poteva proprio dirlo che dormiva con un occhio. Quando veniva pigliato di sonno, o sulla palamitara, al rientro dalla prima uscita, o alla marina, aspettando il nuovo varo, l’occhio vivo che si chiudeva addormentandosi, sembrava morto allora accanto al vero occhio morto, che si manteneva aperto con la sua terribile apparenza di vegliante: i raggi del sole gli battevano contro senza scintillare né riflettersi, come si freddassero di colpo in un gelo di morte.

Era uno spettacolo curiosissimo vedere don Paolo che dormiva con quell’occhio aperto, sdiluviato di luce, anche sotto il sole più a picco. C’era sempre qualcuno in quei momenti che gli si chinava sopra per guardarglielo da vicino, ma non erano molti quelli che riuscivano a starci a lungo, occhio con occhio: perché quello non sembrava un vero, ma un falso occhio morto che tremendamente, come da uno spioncino della persona addormentata, li mirava con una fissità che dava i brividi.

Ci scherzava, don Paolo: ho il cane da guardia, diceva. Mi veglia, voglio o non voglio. Mi dite chi, quale ladro o ladrone, gli potrebbe fare chiudere un occhio a questo canelupo. Nessuno, nemmeno la Morte, pensate, glielo potrà fare chiudere.

E questo, senza scherzo, un poco lo pensavano tutti. Quando, centanni ancora, verrà per don Paolo il momento di chiudere il suo unico occhio, pure la Morte s’ingannerà vedendogli quell’altro occhio spalancato e forse si ritirerà in buon ordine dicendo: fui mala informata, non è ancora tempo. Questo pensavano tutti, ed era successo invece che con tutto quel fracasso di bomba, il canelupo addormentato era e addormentato restò, per la prima volta gliel’avevano fatta sotto l’occhio. La Morte, forse, doveva essersi fatta riconoscere quale sua padrona vera, di fatto e di diritto. Doveva avergli detto: ma come? non mi riconosci, fido mio? non ti ricordi che sono la padronella tua? non ti ricordi che mi sei vecchio fedele morto, vecchio asservito?

Quegli scherzi gli faceva il suo sonno intartarato, e se questo gli succedeva coi quadri dove Caitanello gli esponeva veri e propri fatti successi, figurarsi che gli succedeva davanti a quadri come quello in cui la Ferame si presentava ai quattro nonnavi per dirgli che era tempo per loro di levare le tende, e quello in cui la fera se ne stava in tronetto nel fitto delle canne col suo cranio al centro di quella tavolata di morti: quadri che agli occhi dello stesso Caitanello erano apparsi per sogni e visioni, figurarsi che cosa potevano apparire ai suoi occhi.

Caitanello doveva essersi scandaliato da un pezzo di questo svenire e rinvenire che faceva fra dormi e veglia, e dopo la visione dei militi della Dicat attavolati fra le frasche di canne, per lui era stato il momento di affrontare quell’impedimento: da quel momento in poi, infatti, aveva assoluta necessità di averlo tutto sveglio il suo pubblico, non più mezzo e mezzo, perché con la prossima scena se ne andava finalmente sul personale.

Sentì sulla testa la mano di suo padre che lo scampaniava e cerneva come un crivo per fargli uscire le parti insonnolite e lasciargli solo le parti veglianti. Gli pareva che il sonno lo tirasse sotto per i piedi come pesomorto e suo padre lo afferrasse per i capelli in punto estremo, legandolo e puntellandolo all’impiedi con parole, parole, parole: lui stava nel mezzo senza volontà, ma se doveva dirlo, si sentiva felice soltanto quando credeva che fra quei due che se lo disputavano, questo che lo voleva cotto, quello che lo voleva crudo, era il signor don Sonno che stava per spuntarla. Caitanello però, non lo mollava:

«Due parolette» tornò a dirgli come un ritornello. «Tieniti sveglio per quelle due parolette. Giusto ora mi chiudi gli occhi?»

Sentiva allora la sua voce che diceva:

«Ancora pa’? Ma quante sono, quante, queste due parolette? Ma se mi riempisti di prua a parolette, se mi riempisti, pa’… Domani, pa’, il resto me lo dici domani, c’è tanto tempo domani…».

La dovette pigliare per malacreanza, gli venne uno scatto di nervino:

«Ah, ti riempii di prua? Ah, domani? Ah, mi rimandi a domani? Ah, ti riempii di prua e mi rimandi a domani? Ah, mi rimandi a domani?» gli gridò in faccia pigliandolo per la pettorina. «Oh, apri gli occhi, muccuso. Aprili, aprimeli, ora, non domani, ora. Alla maestà del tuo re, là, non gli dicevi domani, domani, eh? Ma nemmeno a tuo padre, bene che lo sai, nemmeno alla maestà di tuo padre gli puoi dire domani, domani.»

Gli stava strappando la maglietta, lo squassava tutto e almeno per il momento vinceva lui, perdeva il sonno.

«Va be’, va be’, pa’. Ora, ora ti sento, parla, dici. Ma sbrigati, pa’, sbrigati, mi pare millanni che non dormo in un letto.»

Ma la resa non gli bastava, lo voleva sveglio senza possibilità di equivoci. Lo vide andare all’angolo dietro il tramezzo e tornare da lui col testo nero affumicato da dove svaporava un tanfo d’aceto cotto che avrebbe risvegliato i morti, glielo mise sotto il naso e quel tanfo d’acetoforte, arrabbiato dalla cottura, se lo sentì sventare in testa e pizzicargli il cervello:

«C’è il cervello di questa fera» gli disse, «mangialo e t’ammazzerà il sonno, senza fallo, te l’ammazzerà. Non c’è di meglio, lo sai, per farsi uscire il sonno. L’infamona gli spara al sonno, te lo ricordi?».

Era imbambolato di sonno, ma lo stimolo di ridere se lo sentiva ugualmente forte.

«Eppoi, te ne ricordi? è boccone prelibato di capitani in navigazione, mangiarello d’oro. Oltrecché spiritare la mente sonnacchiosa, se ne va come nerbo alla schiena. Caccia il sonno, rinforza e si gusta pure, non s’immaginerebbe mai, eh?»

Quanta bellezza di cose che era: glielo illustrava come se ne fosse stato sempre alliccoso, appassionato.

Dalla merdarella bianchiccia dentro il testo veniva quel sentore di acetoforte, incotturato, e quello, l’acetoforte, cominciava a pensare, se glielo teneva ancora sotto il naso, quello poteva essere sicuro che glielo ammazzava veramente il sonno.

«Assaggialo» gli diceva, «ti sentirai rinascere. Gli detti appena una sbollentata e poi lo lasciai in quest’aria di scirocco perché si finisse di cuocere a fuoco lento. In mancanza di limone gli detti con l’aceto una spuntatina al selvaggio…»

Ma perché aveva preparato quel cervello? Perché? Per chi? Pensava forse di mangiarselo lui che in passato, mai, nemmeno morto di fame l’avrebbe assaggiato, oppure in sogno un angelo gli aveva preannunciato l’arrivo di suo figlio, di suo figlio intartarato di sonno?

Il sentore dell’aceto lo aveva ribellato ormai, ma quella gnagnarella gli veniva di rimetterla prima ancora di averla messa in bocca. Provò a portarsene un poco alle labbra con un dito, lo succhiò e subito se lo sentì svaporare in bocca, senz’altra consistenza di sapore se non quella estranea dell’aceto. Suo padre gli teneva sotto il naso quell’impasto gelatinoso e ogni volta che per quieto vivere lui ne pigliava una ditata, si rallegrava tutto per la bella alzata d’ingegno che aveva avuto.

«Te lo senti passare il sonno, vero? Te lo senti che si ritira a gettasangue davanti alla sua mortale nemica?»

Il testo glielo portava sempre più sotto il naso e il sentore d’acetoforte ogni volta lo faceva soprassaltare: forse puntava più su quello per farlo rinvenire dal sonno, che sul cervello.

«Un’altra ditata» insisteva, «un’altra ditata e il tuo sonno assìncopa, un grillo ti sentirai diventare. Veglia, ’Ndrja. Due parolette ho da dirti» tornava a dirgli e non si capiva che cosa erano quelle che gli aveva detto sino allora. «Due parolette, e te le debbo dire obbligatoriamente stasera, non domani. Debbo portare qualcosa a tua conoscenza prima che viene l’alba e t’assaltano tutti gli altri. Ho urgenza di farti sapere una certa mia questione personale. Tuo padre, ’Ndrja, può o non può dirti due parolette prima di ogni altro? Può o non può?»

Pareva tornato all’inizio, ancora a bocca asciutta. Pareva andare qui come Ciccina Circé, quasi come Ciccina Circé: a supplica e a minaccia, per amore o per forza. Gli agitava davanti agli occhi lo scorciatore che teneva come dimenticato fra due dita della stessa mano con la quale afferrava il manico del testo: il sangue della fera andava coagulandosi, incollando come mastice dito a dito.

«Se mi vedi chiudere gli occhi, disconoscimi» gli disse alla fine. «T’autorizzo io stavolta: disconoscimi di figlio.»

Sarebbe stato come un ultimo quarto di guardia al suo sonno, una specie di morte a occhi aperti.

«Non li chiudi, non li chiudi, ora che assaggiasti questo qua. Ora sarai tale e quale a quelle lordone che fanno della notte giorno…»

Per un momento, sperò anche lui che la cosa rispondesse a verità: se doveva ancora sciropparsi quelle due famose parolette, tanto valeva stare sveglio e non patire per sonno, tanto valeva fare veramente della notte giorno. Sino a quel momento poteva dire solo che se non gli ammazzava il sonno e dormiva, di quella gnagnarella, in ogni caso, non si sarebbe scordato, perché gli sarebbe rimasto per un pezzo sulla lingua l’acidulo dell’aceto.

«Due parole giuste giuste» premise e promise ancora, figurarsi. «Due parolette, tante e non più, per farti sapere sino a che punto, questa infamona qua, può portare un cristiano…»

E qui aveva punzecchiato la fera nella gistra, come se quello fosse un argomento che non aveva ancora toccato, che prima non gli aveva minimamente illustrato in quei quadri. Si era piegato con un ginocchio sulla gistra come per finire il lavoro iniziato, ma si vide subito che quel rimasuglio di ventresca non l’aveva destinata a mosciame.

«Sì, di questa bella sciscì, di questa schiattacuore ti devo parlare» gli annunciò a bassa voce, come soprapensiero, andando sopra e sotto con la punta dello scorciatore, per quella trancia massacrata di fera.

Cominciò allora a fare così: parlava e punzecchiava e tagliuzzava la fera come se volesse incidere a sangue sulla stessa pelle e con lo stesso inchiostro di lei, il cantare che andava facendo delle sue belle gesta: lo vedi? sembrava dirle. Può succedere pure a te di ridurti così. E che gusto ti dànno, ora, le tue imprese se qualcuno te le perpetua, te le scrive con la punta di uno scorciatore e la tua stessa pelle ti fa da marmo e lapide, eh?

Quello di cui voleva metterlo a parte era in sostanza una sblasata che solo lui poteva avere fatto, solo che lui non la giudicava affatto una sblasata, ci mancava. Quelli, i suoi amici pellisquadre, dovevano averla giudicata tale: e se lui si sentiva tutta quella urgenza di dargliene di bocca sua notizia a suo figlio, a costo di martirizzarlo, era forse per mettere le mani avanti e non farsi tacciare anche da suo figlio per un arcinfanfaro che fa le sblasate. Perché, il tono era quello di chi dice: vedete? È cosa da vantarsene, cosa da premiarsene, e invece mi tocca quasi quasi discolparmene, mi tocca, signoriddio, di spiegarmi col mio stesso figlio, delucidandolo prima che gli estranei se lo mettono in mezzo e dicendogli il dio che non è dio, me lo istigano contro.

Pazzotondo, perché aveva fatto quell’azzardo? A suo dire, per procurarsi una fera fresca, una fera viva. Se doveva abbassarsi pure lui alla fera, se era destinato che si degradasse a tanto, non intendeva però degradarsi sino alla carogna, incarognirsi al punto di non sentirsi più nemmeno l’almo di uscire e fra tutte quelle caterve, tentare di pigliarne una viva, una viva da ammazzare. All’occhio della fera, che figura ci facevano gli altri incarognendosi a quella sorta di maniera?

Quella era diventata ormai infame moda galoppante; era tutto un pigliapiglia e metti nel testo, un pigliapiglia e trincia a mosciame: non si salvava più nessuno, pure i pellisquadre s’alliccavano i baffi, pigliandoci gusto, ed era naturale perché, quando s’incomincia a incarognirsi all’animo, s’incarognisce a tutto il resto. Era talmente vero questo, che a nessuno faceva più impressione di vedere, certe volte, albeggiare le carogne di fere, specie quelle sconquassate dalle bomboatte, quasi a braccetto, mano e manuncula come tornassero dalla stessa battaglia, coi meschini marinai chi lo sa da quanto morti e sdiluviati maremare. Fra cristiani e fere s’era fatta ormai una gran confusione di lingue e di razze, e se per un momento si pensava che tramite la fetente sardazza, fra cristiani e fere poteva esserci stata finanche confusione di sangue e carne, si capiva quello che intendeva dire lui: perché, lui s’impressionava, lui, di vedere carogne di fere e marinarelli mischiati insieme alla deriva. Lui, insomma, pensava a suo figlio: gli altri, invece, si poteva dire che pensavano ai loro? Masticando, non gli veniva il dubbio di avere sotto i denti la carne della loro carne. Macché, quelli vedevano l’immediato, non il mediato.

Lui, allora, gli volle dare lui quella dimostrazione: gli volle dimostrare, cioè, che un cristiano si poteva pure abbassare alla fera e che persino un pellesquadra, essendo fatto pure lui di carne e d’ossa, poteva pensare di stordirsi la fame con quell’abominio di carne, e con tutto questo, non degradarsi mai sino all’infimo e perderci di prestigio, mantenendo, insomma, sempre la stessa distanza con l’infamona.

Allora, qualcuno poteva dirgli: usciste per questo, per dargli una dimostrazione? non usciste per vero bisogno? non fu la Ferame o Famera che vi cacciò a mare? usciste solo per un puntiglio, per passarvi un capriccio, pigliarvi una soddisfazione? Sì, rispondeva lui, precisamente per questo uscii: per dimostrargli ai pellisquadre che il rossore alla faccia non lo dava l’addobbarsi di fera, quella non era la prima e non sarebbe stata l’ultima volta che si ritrovavano culo a culo con quella scellerata, ma lo dava l’addobbarsi di carogna, l’incarognirsi con la spazzatura di fera che si vedevano ai piedi la mattina e tutto lo sforzo che facevano era di piegarsi a raccoglierla; e per dimostrargli alle fere che c’era ancora qualcuno fra i cristiani col quale acqua non potevano pigliarne, se si eccettuava quella degli sputi che questo qualcuno si sentiva di sputargli in un occhio. Sì, precisamente per questo uscii: si vive forse di solo pane?

Ma non tanto faceva piacere sentire perché secondo lui era uscito, quanto vedere percome era uscito, pazzotondo che non era, che non fu mai altro con o senza l’Acitana, pazzotondo prima durante e dopo quella savia quadrata.

La luna saliva ancora per lo scill’e cariddi. Caitanello aveva appoggiato la testa sul cuscino, ma non aveva potuto pigliare sonno. Allora, aveva riguardato ancora le lenze di conzo che avrebbe portato con sé: il prutiso, il romanello ammatassato ai sugheri, i piombi, l’attacco agli ami, il pelodiverme, l’esca.

Per la circostanza aveva deciso d’usare un’esca di lusso: quelle cimette di lana di Mongolia che l’Acitana aveva portato da Aci e che stavano ancora dentro il cestinetto dove lei le teneva come una rarità. Tale effettivamente era quella lana di Mongolia: una rarità, bianca e delicata come spuma, ma essendo poca per poterci fare qualcosa all’uncinetto, l’Acitana la teneva conservata per il solo piacere degli occhi. Anche se fosse stata di più, forse l’Acitana non si sarebbe ugualmente decisa a filarla, bastava guardarla come la guardava, quella specie di zucchero filato, con quali occhi sfantasiati, quando la pigliava in mano.

Una sola volta lui aveva ardito pigliarsene un pizzico, proprio un assaggio, e quella volta, provatala col conzo, i pellisquadre erano rimasti a bocca aperta assieme a lui avendo scoperto che quell’esca attirava come calamita ricciole, dentici, cernie, per non dire d’altro: a confronto con quella lana di Mongolia, la famosa lana di Turchia che Luigi Orioles aveva portato da Costantinopoli quand’era imbarcato, faceva una malissima figura, diventava quasi quasi esca grezza, dozzinale.

Ricciole, dentici e cernie non se le sognava nemmeno, in quella sua uscita, era chiaro; e non si sognava nemmeno palamiti, alalonghe e tonni, non si sognava insomma nessun pesce cristiano in mezzo alla marmaglia di pescibestini che sguazzavano lì davanti e del resto, nemmeno gli avrebbero dato gusto quella volta: quella volta, lui non usciva per pesce cristiano, usciva per pescebestino, per il pesce di moda, il pesce che passava il governo, pesce regnante e sdiregnante, quello gli avrebbe dato un gran gusto a ignescarlo con la lana di Mongolia.

Se gli venne qualche scrupolo per l’Acitana? Se non gli passò per mente che quella lana di Mongolia avrebbe dovuto considerarla e custodirla come una reliquia della stessa Acitana? Certo, certissimo: ma l’Acitana sapeva meglio di lui che non era per scapricciarsi che andava a dilapidare quel tesoro di lana, sapeva e nel suo pensiero lo approvava. Per lui era anzi come se l’Acitana gli parlasse all’orecchio per dargli quella ispirazione. Piglia, piglia pure, Caitanello, la sentiva mormorargli, pigliala, non ti fare scrupolo, quella finissima lana di Mongolia di cui andavo pazza e coi suoi batuffoletti facci tante esche di lusso. Pigliala, ti dico: mettila all’opera in gloria mia. Meglio destinazione non c’era per la mia lana: perché, se mai si disse che la fera fu pigliata all’amo, se nessuno nemmeno in sogno ci tentò, tu tentaci, Caitanello mio, tentaci con quelle nuvolette spumose di Mongolia. Potrebbe darsi che la scellerata, che non sta mai con la testa nelle nuvole, stavolta invece, giusto giusto con le mie nuvolette, c’incappa.

Certo, commentariava lui, non si disse mai nella storia che si gettò l’amo alla fera. Però, chi ebbe mai modo nella storia di parare un conzo con un’esca mammalucchina come quella? Certo, per onorare una tale esca, ci sarebbero voluti ami ossidati di Norvegia nuovi di zecca, ami bianchi per bianca esca, di numero perlomeno 13 o 14 o 15, insomma lo stesso uncino che gli andava bene al verdone, quelle rare volte che c’ignescava.

E ci sarebbero volute pure una coppia delle famose palette di Trieste di cui si era perso lo stampo da quando né cariddoti né altri dei viciniori trovavano più di pigliare imbarco col Lloyd Triestino.

E ci sarebbe voluto pure un ontro di cedro, scafato ad Alì Marina o Galati Mamertino, un ontro velocissimo, non per filare la fera e competerci, no, nemmeno a dirlo, né per questo né per altro, solo per farle onore, degna cornice a quello sciòllero di esca.

Questo corredo fino s’imponeva con la lana di Mongolia. Quanto ai remi, poi, figurarsi, aveva un remo lungo di palamitara dell’armamento della Polare II: remo bello, maneggevolissimo, ma gli conveniva in quella sortita? Gli conveniva assai, assai più la palella, sia per sbrogliarsela dell’ingombro stretto di fere, sia per allestirsi, se gli succedeva di doversi allestire. E allora, dato che c’era sempre quella palella centenaria gettata in un angolo, e per quanto scardiata e smangiata di sale, pigliò quella.

E quanto agli ami, quelli che si trovava in casa, d’origine erano certamente di Norvegia, ma da tanto che nessuno li usava e stavano sempre lì, ficcati nel sughero, si erano più o meno tutti arrugginiti.

Per la barca poi c’era poco da scegliere, o Borietta o Borietta, l’ormai celeberrima lancitta che aveva fatto l’imbarco di don Ferdinando e compagni e che era figlia unica di madre vedova: o quella o quella, doveva forzatamente giostrarsi con quel guscio di nocella americana. Certo, la lancitta non era peggio dell’armamento che l’armava: bastava pensare che s’era sobbarcata a quei pesimorti di mummioni, con quel gigantone di don Ferdinando che faceva per due: stivata a quella sorta di maniera, aveva pigliato mare, era andata al largo, governata, si capiva, dai nonnavi, alla sinfasò e dopo, dopo chissà quali peripezie, con l’aggiunta dello sfottimento che intorno le avevano fatto le fere, aveva riguadagnato terra senza molto patirne. Che si poteva pretendere di più da un guscio di nocella? Dopo le prove che aveva dato, poteva vararsi a occhi chiusi con la Borietta.

A una cert’ora era uscito a dare un’occhiata alla luna e visto che non gli stava più di faccia al mezzo dello scill’e cariddi, era subito rientrato imponendosi l’armamento. A quel punto però gli veniva il pensiero di qualcosa: armo, armo, e che armo? si disse. Con che m’armo io? All’ultimo momento, infatti, si era scandaliato che stava imbarcandosi per fere, non solo senza fiocina né traffinera, ma senza neanche una minima arma, un ferro qualsiasi da tenere in mano e con cui, a buon bisogno, potersi difendere, scannare, stroncare una qualche ostinata e pericolosa resistenza. Aveva solo quello scorciatore, eccolo lì, ma per venirgli accommodo quello, la fera doveva averla all’imposizione, di sotto, imbragata o sbragata come l’aveva in quel momento nella gistra.

Gli era venuta allora un’ispirazione del tipo di quella della lana di Mongolia. Aveva cercato nell’ultimo cassettone del canterano, aveva tirato fuori un involto finofino, stretto in giro da una pezza, come una fascia di medicamento, e aveva sciolto il nodo coi denti sbrogliando la striscia lunga e bianca: dentro, c’era ancora un rivestimento di carta oleata, aveva sbrogliato pure quello e allora il famoso pugnaletto marocchino era venuto fuori, piccolo e brillante come un gioiello. Lungo una ventina di centimetri, la lama larga poco più della grossezza di un dito e arcuata in punta, aveva un manichetto di madreperla con un’anima a venature rosse, come di sangue, che faceva impressione a vedersi.

Da tantissimi anni, quel pugnaletto era per lui quello che la lana di Mongolia era per l’Acitana, bella cosa inutile, tenuta per solo piacere degli occhi, anche se il pugnaletto era certamente cosa di prezzo e doveva avere certamente un valore in denaro. Caitanello, in qualche assalto di carestia, l’aveva avuta la tentazione di venderselo: ma a chi l’andava a offrire? chi conosceva lui che si poteva accattare un pugnaletto? i riatteri? ma ai riatteri non gli avrebbe mai dato tanta confidenza. Eppoi, pensava pure che carabinieri o questurini lo potevano attaccare per il fatto che il pugnaletto aveva la lama lunga più di quattro dita, più lunga forse di quella del leccasapone a serramanico, più insomma del consentito dalla legge. E oltre a questo, se gli spiavano: e un miserabile come voi, com’è che si trova in possesso d’un così prezioso pugnaletto marocchino? Certo, non gli avrebbero mai creduto se gli diceva che quello era un ricordo di famiglia. Quel pugnaletto, infatti, quel vero e proprio gingillo, forse un nettaunghie delle schiave che stavano negli harem marocchini, lo aveva portato a casa il padre di Caitanello, Andrea, all’epoca in cui col veliero di un taorminese andava sopra e sotto per il Canale a certi porti di Libia e Tripolitania, spingendosi delle volte anche sulle coste tunisine e marocchine dove il taorminese caricava in proprio tappeti e scendiletti, pantofole ricamate, sciarpe e fazzoletti di seta, pendagli, collane, braccialetti di pietre colorate, vasetti di creme, polverine e acque maghe, insomma tutta roba così, tutta per femmine, che poi scaricava a Trapani o Marsala, Porto Empedocle o Mazara del Vallo, Sciacca o Augusta, vendendola sulla pubblica piazza al primo che si presentava col denaro alla mano, pezzo a pezzo oppure tutta in blocco facendo un forfé.

Questo taorminese, che era un gran donnìnniri, e sennò non era taorminese, un femminaro di quelli che si castigano solo quando qualcuna gli fa la pelle, era passato per tanti e tali imbrogli di femmine, che Andrea Cambrìa, quando li raccontava, li doveva ridurre se voleva che gli credessero. Fra gli altri c’era st’imbroglio del pugnaletto che una notte, a Sfax, il taorminese portò a bordo che gli stava conficcato ancora in una spalla. Chi gli aveva fatto quel regalo, era stata una beduina che si era innamorata di lui e che lui, secondo lo stile che stilava con bianche e con nere, doveva aver illuso forte: tu sei la passione mia, ora che io trovai a te, mi levo di questo commercio che faccio per sport e mi ritiro nei miei possedimenti, io sono un gran signore di Taormina, là posseggo un antico palazzo, palazzo Corvaia, lo vedi qua? pure sulle cartoline illustrate lo misero, e là io ti porto, là nel mio splendidissimo palazzo, ti porto a fare la regina… La beduina nemmeno a dirlo, vedendolo partire solo, senza di lei, era diventata una tigre sanguinaria e così ai saluti, s’era sfilato dalla manica quel nettaunghie e glielo aveva tirato accompagnandolo con queste parole: non mi porti con te, eh? e allora portati almeno questo pugnaletto per ricordo mio. Il taorminese però, quando Andrea Cambrìa glielo tirò fuori dalla spalla, non volle nemmeno vederlo e molto benvolonté lo regalò al suo aiutante che subito, al primo vedere quel manichetto di madreperla, ci aveva fatto all’amore cogli occhi.

Caitanello, dopo averlo scartato e ricordato, lo aveva tenuto fra l’indice e pollice come fosse una penna di pavone o gallodindia, di quelle che servono a scrivere domande e suppliche in bella calligrafia: con l’aria dubbiosa, l’aveva osservato stringendo le pupille e intanto pensava che in quella uscita si stava spogliando di tutto il bello che c’era da vedere in casa sua, di tutto il bello dei suoi ricordi di famiglia: lana di Mongolia e pugnaletto marocchino. E non sapeva ancora che quel gioiello, appena ingignato, se lo sarebbe subito e per sempre perso.

Usciva circa alle quattro non appena sentiva la montante cadere in Tirreno: la luna non gli barbagliava più sugli occhi e sullo scill’e cariddi era il momento dell’oscurità più fitta.

Dritto in avanti per lo sperone, s’indirizzava alla sagoma della lancitta, davanti alla casipola del Delegato di Spiaggia, e piano piano vi depositava il remo e la gistra col conzo; sfilava poi alla Borietta i cunei di sotto e agguantandole la prua, di peso gliela trasbordava giù per il montarozzo di argilla; poi le andava di poppa, la spingeva in basso e contempo la tratteneva puntellandosi sui calcagni: issofatto si ritrovava così sulla spiaggetta della ’Ricchia, issofatto si ritrovava così in posizione di varo sopra una di quelle sporgenze sabbiose.

E così, per non correre il rischio di essere visto e dare pubblicità alla cosa, scartava la marina dove, da che mondo è mondo, si era sempre varato, e varava dalla ’Ricchia: e questa non solo era novità delle novità, ma ora anche azzardo degli azzardi, data la pericolosità di quelle rene senza lido che sprofondano a precipizio sull’abisso del duemari.

Muovendosi a memoria nell’oscurità, continuò a spingere la lancitta su quella lingua sabbiosa che entra in mare nel verso stesso dello sperone soprastante. Calò la Borietta in acqua, vi salì e s’avventurò all’orbisca in quel mare di fere, tastandosi intorno con la palella, mentre la notte andava sfilacciandosi sull’acqua neranera, come gonfia di tenebre.

Varò praticamente sulle fere. Ve n’era, già lì, fra gli scogli un ammassamento così fitto e apatico, che il mare a stento vi trapassava, sciacquando fra l’una e l’altra. Due, tre volte tentò di ignescare il mare con la palella e poi ci rinunciò, perché con la punta del remo sortiva a malapena l’effetto di dondoliare sui fianchi quei sacchi di merda. Digerivano, si macinavano dentro: erano tutte cadute come in catalessi, tutte ispirate a propiziarsi il rutto e non c’era altro da fare, sinché col rutto non rompevano le fila e gli davano mare, che andarsene tacitamente in loro balìa, senza dare segno di vita e lasciandogli intendere, se ci credevano, che si trattava di relitto o di barca alla deriva.

Trattenne il remo e badò persino a non respirare affannoso: come navigasse per dune colme di grasso, saponose, sentiva lo scafo leggero salire e scendere scivolando dall’ondoso delle fere e lo sballottolio di mare flaccoflacco sotto la loro pancia, quando la lancitta l’urtava con un rimpallo dall’una all’altra. A ogni contraccolpo, le fere battevano un poco sopra a un fianco in un mezzo rotolìo: davano allora qualche segno di ribellione e la lancitta ne risentiva, scivolando dorsodorso come dentro un bastardello storto e selvaggio. Altre volte, lo scafo mancava di fianco, o defilandosi, s’appruava squassandosi contro l’ossa degli animali, con cigolio e risentimento di traversine e di assicelle. In quei momenti gli pareva di metterci il piede sopra, di sentire il loro viscido contatto, il traspirare freddo e caldo della loro pelle oleosa; e gli pareva di rovesciarsi, di precipitarci in mezzo da un momento all’altro.

Vedendo però che non gli facevano vera e propria ribellione, ma solo quei mugugnamenti e contorsioni di chi si agita in sonno, fra rinculi e rimpalli andava viavia rinfrancandosi nella lancitta: perché, anche scuroscuro s’era scandaliato benissimo che le fere avevano la bava alla bocca, incoffariate nel loro digerire pietroso, pelo pelo con la morte.

Aveva indovinato il momento, né prima né dopo: proprio in quello in cui il primo gigantesco rutto s’accende come un pestifero mortaretto in fondo alle loro visceri e gli rintrona nelle orecchie: la fera stira il collo come nell’ultimo spasimo per liberarsi la gola dal fetente rigurgito, poi sfiata dalla bocca zaffate vomitevoli come bruciasse carburo dentro, s’inarca tutta e si ranunchia con la coda girata per sotto. Resta allora come una carogna a sfiatarsi l’anima sua nel solco di mare che si scavò schiacciandosi sempre più sotto il rutto e che poteva tramutarsi, e per qualcuna si tramuta, in sepoltura. Si sarebbe visto dopo, chi scassata dal rutto, c’era rimasta sotto assincopata, e chi, filatolo tutto, per sua ventura se l’era scapolata: chi insomma restava dov’era a fetere e incarognirsi nella sua formetta di mare e poi veniva portata via dalla rema, a riva o alla deriva, e chi invece schizzava via, non appena poteva, ripigliando acqua di mare e di vita, e cioè a dire scialacquamento. Potevano pure essercene, là in giro, di quelle che ancora una volta o una volta per tutte, erano già uscite dal travaglio. Per il momento e per un pezzo ancora però, l’occhio non faceva gran differenza fra assincopate e sopravvissute, come non faceva differenza di colore per abitué e forestiere e fra forestiere e forestiere. Dovunque, intorno, nel primo fuligginoso chiarore, vedeva un unico, sinuoso traslucere bruno, bluastro, brublu e nero, di pelli sudate e fumanti che si freddavano: e a stare a queste apparenze, potevano essere tutte vive e tutte morte.

Se doveva dire, respirava quasi con piacere quell’aria, che più s’addentrava e più gli feteva sotto il naso di interiore e di esteriore di fere che sventavano il rutto. Mezzo seduto, mezzo disteso sul fondo della lancitta, in attesa di uno sbocco fuori di quelle scogliosità vellutate e grasse, sentiva a ogni urto, sotto e intorno a lui, lo scatenacciamento dei rutti. Forse glieli favoriva la botta stessa, leggera leggera, della lancitta che ricevevano sulla schiena e sui fianchi, sicché, fra quelle caterve di fere, si figurava come balio asciutto in mezzo a tanti vava in fasce, un balio che passava da questo a quello, dandogli con la mano un colpetto sulla spalla, per fargli risalire in gola una boccatella di latte e aprirgli la digestione.

Finalmente s’era trovato un po’ di mare davanti: con la palella, allora, aveva pigliato a sforzare di qua e di là quelle porcheriose, per aprirsi un varco. Ma per andare dove? dov’era il mare? Gli pareva di essere sempre in procinto di vararsi dalle fere, maniava e smaniava con la palella, però arrancava sempre strettostretto, senza mai trovarsi vero agio di mare. Giudicava ormai di trovarsi più o meno nella mezzerìa, e si guardava alle spalle, in Tirreno, e davanti, in Jonio, quando d’un tratto s’accorse che senza sapere come, si era sbrogliato dal grosso dell’ammassamento: si vide davanti il mare sgombro, al suo naturale, che stracquava nella rema morta.

Era una specie di varco che le fere tenevano aperto come a bella posta nel loro ammassamento, ma si scandaliò subito dal ruscello e dal colore diverso, gelato e grigiastro, che quel varco altro non era che un bastardello di rema calante, al quale quelle intelligentone avevano lasciato un passaggio per non essere minimamente sconzate nella rischiosa operazione del primo rutto.

Costretto in un fascio nervoso fra quegli argini e dorsali di carne, il bastardello ribolliva e schiumava finofino, e lui ci stava proprio in pizzo con la prua della lancitta. Per non farsi pizzicare, decise di muoversi, bazzicando rasente rasente all’ammassamento delle fere, risalendo per le secche di Rasocolmo, dove sperava di trovare spazio per gettare le lenze. Fere isolate, sole o a branchi, morte o vive, continuavano a spuntargli intorno e doveva continuamente darsi da fare con la palella, per spidocchiare l’acqua davanti alla lancitta. L’acqua feteva sempre più e di tanto in tanto gli pareva di avvertire come una vibrazione alla persona, una specie di scossetta elettrica, forse dovuta al fatto che i rutti si scatenacciavano sulla punta della palella e questa gli vibrava fra le mani e per le mani a tutta la persona.

Cominciò allora a sputargli, a quelle porcheriose; e sputandogli le sconzava dalla loro porca beatitudine: con la punta della palella schiacciava sott’acqua la fronte bozzuta, oppure di taglio gli batteva il remo sul becco, facendogli risonare i denti. Con questo, forse, le provocava? No, pigliava mare, semplicemente. Era nel suo, no? Era nel suo mare e nel suo diritto, era nella posta di mare cariddoto e c’era chi gliel’ingombrava e lordava: non doveva domandargli il passo, con le buone o con le cattive? Le lenze, gli spettava o no di gettarle in qualche punto del suo mare?

A furia di dargli incommodo e sconzo, qualche occhio sfessato si apriva qua e là, a smirciarlo, alzando la palpebra pesante pesante, come se gliela tirassero in sopra col paranco. Uscendo di catalessi, credevano forse di sognare a vedersi davanti quel cristianello che si ardiva di venire in mezzo a quel loro grande apparamento di saraceni, che dormivano a cuscino mollo, potentemente allogati in ogni piega d’acqua dello scill’e cariddi. E chi è questo donnìnniri di pelovecchio? parevano domandarsi. Chi è questo capacitoso rimbambito che se ne venne lindo lindo nel campo d’Agramante? Ma come, sembravano chiedersi, c’era ancora un tale uomo di polso fra gente che non osa più pigliare mare e si nutre delle nostre carogne?





S’era fatto un poco di chiarìa alla lontana, e in quella chiarìa si rivelava viavia al suo sguardo tutto l’imponente campionario di fere. Ora che le aveva lì sotto gli occhi e non di passaggio, lontane e nuovolanti, come al loro arrivo, gli si palesavano in tutta la loro grande novità e varietà di colori e di forme, forme e colori che si annumeravano in modo tale per il Tirreno, da fare spavento, e a risalirle cogli occhi se ne riceveva come una sensazione di annichilimento, di vuoto dentro che dava il capogiro. Per tutta la mezzerìa il mare pareva lastricato di grandi blocchi longarini, dove violettato come di buganvillea e dove grigiastro come di ruggine, dove bianco come di spuma di latte e dove bruno come d’acciaio, e dove blu come d’inchiostro e dove infine nero vellutato, con dei cerchietti ad anello, e quelli erano gli occhi, d’un rosé che sfumava nel nero con bellissimo effetto e queste, per dire com’è capricciosa la natura, erano quelle tali Porpose dalla figura schifevole di vere porche.

Ve n’erano di trentenarie, sdentate e bavose, vecchie naviscuola coll’occhio cisposo e la pelle ricoperta di cicatrici biancastre, che si vedevano però anche in altre di colore diverso da quelle tali dranghitose Grampo Grigio: vecchie che avevano perduto la famosa sinuosità di corpo e giacevano sbafarate sull’acqua come fossero pronte a tramutarsi in carcasse; e ve n’erano di lattanti, nate a gennaio, col pellame ancora tenero e lustro, che allattavano con gli occhi chiusi come si fossero addormentate mentre stavano appizzate, trasversalmente alla mole materna, allo spacco in coda; e ve n’erano, con nonnave e vave, di mediane, di columbrine di primo pelo appena spigate e già scandaliate.

C’erano poi i maschi, mascolicchi e mascoloni, carte scartine e pezzidanovanta: piccoli e grandi capirais, sovrastanti di scuole e colonie, di branchi e branchicelli, che isolati come in trono, se ne stavano in mezzo ai loro scagnozzi e alle loro femmine, ammucchiate e scosciate le une sulle altre, come se invece di essere state sfessate dal rutto, se la fossero sfessiata tutta la notte con mascolicchi e mascoloni.

In questo spiare qui e là, l’attirò l’occhio provocatorio di una di quelle tappinare, una di quelle Porpose dalla guardata più losca delle altre, e l’aria della vecchia navescuola con la nera vernice ormai saltata qua e là e intartarata dagli anni: più in sensi delle altre, la troia lo smirciava come un verme di terra, con una indegnazione spoetizzata, sprezzante. Vedrai, vedrai quello che t’aspetta, vecchio sprudente, sembrava dirgli. Non lo vedi, no, che ti stiamo dando caloma intanto che ci ritornano gli spiriti? E ne avrai, ne avrai di scoppole e di pistolette, ne avrai sinché il conto non ti risulta disparo…

A quell’occhiata di sprezzanteria e di minaccia, scordandosi che non aveva varato per lite, sinceramente non ci pensava nemmeno, impugnava la palella come una mazza e avendola bene a tiro, quella bavosa navescuola dell’oceano, si gettava a darle una gran flaccata di legnate in testa. Era tale la sua repentinità, che la porca non aveva tempo né spirito di levarglisi di sotto, seguendolo, mentre le buscava, con occhio più di sorpresa che di dolore. E lui: avanti, guardami, guardami bene, la incitava. Tienitelo a mente questo cristianello rimbambito, e intanto le fracassava il cranio.

Ci volle un certo tempo perché passatole lo sbalordimento, la porposa facesse sentire che ne pensava. Si lamentò, si lamentava con certi ngangà, ngangà, che le uscivano dalla strozza tremolanti, finifini e arrugginiti come pezzi storti di filodiferro, con una voce laida e avviziata di consumata navescuola ormai alla fine della carriera. Lui però, i suoi ngangà, stentati e stantivi, li accoglieva all’orecchio come squilli d’onore, sperando e disperando però, che potessero arrivare sino all’orecchio dei cariddoti, perché a quel punto gli avrebbe fatto proprio piacere che lo vedessero, i pellisquadre, mentre spubblicava da solo, male imbarcato e peggio armato, quella porca forestiera: lui solo a nome di tutti.

Quella vigliacca porposa però, si faceva sentire a malapena da lui, schiacciata a metà dentro l’acqua dai colpi di palella. Canta, disgraziata, fatti uscire la voce che ti resta, le gridava sporgendosi dalla lancitta a perseguitarla di colpi, con l’acqua che gli schizzava in faccia quando per la rabbia sbagliava mira e colpiva male.

La porposa però, affondava lenta lenta, come avesse piombo in pancia e cosa strana per una fera, s’era completamente zittita, come se cosa più strana ancora per una fera, anche se bastarda come quella, fosse già tutta morta, così, in un vedere e svedère, senza mettere in opera i suoi settespiriti. Troppo tardi si ricordò del pugnaletto marocchino che aveva dentro la cintola: troppo tardi per pizzicarle la voce e troppo tardi per tagliarle la testa e portarla come prova ai cariddoti. Quasi se lo sentiva che non gli avrebbero creduto: la testa doveva portargli, la testa, la sua parola non bastava, per credergli volevano vedere la testa, volevano la prova dell’ammazzatina come in Capitaneria, anche se il premio che dovevano dargli a lui non era denaro, era assai di meno e assai di più. Ma questo veniva dopo. Ora si pentiva di essersi tenuto tanto segreto. Si desiderò che qualcuno lo avesse visto da Cariddi, all’uscita, alla varata, alla pigliata di mare afferato, alla flaccata in testa e alla levata di mondo di quella porposa. Sperò di avere fatto qualche rumore con la Borietta, tanto da insospettire il signor Cama, sperò che prima o dopo lo avesse visto almeno lui che d’abitudine, all’albeggiare, s’affacciava dallo sperone a fare il suo goccio d’acqua. Voleva vantarsene forse? per questo si desiderava dei testimoni? No, questo no, ma d’altra parte doveva forse vergognarsene? Parlando spartano: era culo di tutti, forse, era culo di tutti pensarsela alla coatta e varare in quel lordume di fere per gettare il conzo come fosse tempo antico, e poi, pigliato per i capelli, fracassare la testa addirittura a una di quelle pelli di suola dell’oceano, a una porposa, per essere precisi?

Guardava le lenze nella gistra, gli ami innescati con la lana di Mongolia, e sinceramente se doveva dire, non gli dicevano più niente. Ora, sinceramente, gli pareva di potersene tornare a terra: era come se il suo vero scopo, pigliando mare, fosse stato, a sua stessa insaputa, solo quello di farsi una bella sfogata. Però, era strano: ora che si era sfogato, non ne sentiva nessun benefico effetto, al contrario anzi, una grande stanchezza gli era caduta addosso tutt’all’improvviso, una dolenzia catastrofica lo pigliava alle spalle, al collo, ai fianchi, ai muscoli delle braccia, ai polsi. Aveva dei vacillamenti: a poco a poco se ne scese sulle gambe che gli tremavano e dovette stendersi sul fondo della lancitta, accanto alla gistra del conzo.

Passò un certo tempo e gli parve che lo scirocco pigliasse un’altra piega per un filo d’aria fresca che col sentore del nuovo giorno aveva pigliato a ventilare lieve lieve: però, subito dopo il fresco, aveva sentito aria calda in faccia. Il sole in quel momento, da dietro l’Aspromonte stava girando per Melito sullo scill’e cariddi, e da lì, fra istanti, veniva il primo chiarore del giorno e la Borietta con lui dentro, sulla lunga, deserta fiumara di mare, era la prima cosa che vedevano di Calabria e di Sicilia.

Ora il sole mi svergognerà agli occhi di tutti, fu questo il pensiero che fece. Un minuto prima non si desiderava altro che essere visto, stare in luce e ora invece al pensiero del sole che veniva, lo pigliava come un’ambascia. Il sole ora getterà il bando, qui intorno, di Caitanello Cambrìa scoperto come un baccalaro dentro la Borietta, si diceva masticando amaro. Già gli pareva di averlo all’orecchio lo sfottò dei pellisquadre, specie del più smaccoso, Arturo Palamara, e specie del più sennato, Luigi Orioles, quello che da sennato, ci poteva scommettere, avrebbe trovato più da ridire sulla sua alzata d’ingegno.

S’appoggiava con un gomito sulla gistra del conzo e soprapensiero trafficava con la mano fra le lenze, ripassando tra le dita i sugheri, i piombini, i pelidiverme, gli ami, i fiocchetti di lana di Mongolia: tastiava, ma col pensiero ad altro, e gli pareva di non riconoscere quello che tastiava, nemmeno i batuffoletti finifini, quasi impalpabili fra le dita, di quella lana che forse aveva levato senza una vera necessità dal cestinetto dell’Acitana, schifiandola fra le mani a farne esche, a ignescarla agli ami, con vero sacrilegio. Le lenze, ormai, asciutte erano e asciutte sarebbero rimaste: ormai, che lo calava a fare il conzo, col sole apparso già e con le vedette inglesi che non sarebbero tardate? Possibile che si fosse perso tutto quel tempo a sbrogliarsela dalle secche fetenti delle fere e poi a dare quattro colpi di palella a quella schifosa navescuola porposa? Giusto quando avrebbe dovuto mettere mano alle lenze, si era dedicato anima e corpo all’ammazzamento di quella fera forestiera: essì, per forza questo doveva essere stato il vero scopo, incognito a lui stesso, della sua voglia d’uscire, e il conzo, quello, doveva essere stato il falso scopo, e difatti se n’era completamente scordato e gli tornava alla mente ora che si era pigliato lo sfogo e gli era caduto ogni spirito e le forze gli erano venute meno.

Si era ammazzato per ammazzare quella fera, era come avesse speso in quell’impresa la residua vitalità della sua vita, e ora si sentiva vivo solo quel tanto per rendersi conto che se ne moriva, che doveva e che poteva morirsene. Perché no? si domandava. Che scopo ho più nella vita?

Non desiderava nient’altro che restare su quella lancitta, e magari se ne fosse andata alla deriva al risorgere della rema montante. Alla lontana, sì, era tentato di reagire, di darsi da fare con la palella, per allestirsi a levarsi da quella vista, guadagnare la ’Ricchia, rimettere la Borietta sopra lo sperone, quindi rientrare in casa, salvando così la faccia. Però, nemmeno si provava, non tentava nemmeno di alzarsi, non gli veniva di muovere nemmeno un dito, persuaso com’era che la sua faccia non meritasse più nemmeno quel miserabile sforzo di muovere un dito, per essere salvata. Salvare la faccia? E perché? Un pezzentiere come lui pretendeva ancora di salvare la faccia? Persino ai suoi dii era caduta la faccia, facendosi a pezzi per terra: era caduta ai suoi dii, alle corone della sua testa, e doveva ribellarsi se gli cadeva a lui? A un Caitanello Cambrìa la faccia poteva cadergli per terra e non faceva nessun fracasso, non faceva a nessuno né piacere né dispiacere. Era un parlare di vecchio, il suo, lo sapeva bene. All’epoca sua, Caitanello Cambrìa non avrebbe parlato così: la bella faccia, i dignitosi colori della coscienza e dell’animo che vanno mostrati all’occhio sociale, una volta contavano assai per lui, una volta, però, una volta, all’epoca, all’epoca di pace, all’epoca che per lui non tornava più. Ora, era vecchio ed era solo, senza nemmeno un cane che si pigliasse pensiero di lui, era vecchio, solo, e solo se ne stava sopra una lancitta in mezzo a un mare lordo di fere nell’inutilità di tutto: che differenza poteva fare più per lui se la faccia la salvava o la perdeva?

Non si sentiva più desio di nulla.

Aveva preparato quelle lenze, filando una a una le esche con quello sciòllero di lana di Mongolia, ignescando poi i ciuffetti agli ami con un amore e con un piacere di cosa vergine, fresca di gioventù, con la stessa frenesia, poteva dire, che lo pigliava quand’era sbarbatello: ecco, sul suo onore, era come un fuoco che tornava a sprizzargli in cuore, come un rifiammare del cuore dalla sua stessa cenere. Eppure, eppure, nemmeno quello era stato vero desio: doveva concludere allora che il vero desio, il desio d’origine, era quello che aveva sfogato sulla vecchia navescuola porposa? doveva concludere che solo di quello si sentiva desio, di dare una flaccata di legnate a una fera, a una per tutte?

Doveva dirlo? Arrivò al punto d’invidiare Noè e compagni che quella stessa lancitta aveva portato al largo verso acque d’oblio. Sentiva come una voce tentatrice, che mezzo lo spauriva e mezzo lo allettava: vieni, vieni, gli faceva. Statti, statti sfessiato, non ti muovere, non c’è bisogno che remi, la lancitta sa che mare pigliare, s’arrema nella calante e ti porta. Si fatò di necessità, sta nocella pietosa, si governa da sola e come portò a destinazione i quattro gloriosi mummioni, ti porta a te ora: pure tu ti meriti questo trattamento d’onore, anche se non sei ancora un mummione. Vieni, vieni, stanco pellesquadra, vieni a riposare. Dici sì, rilassati, chiudi gli occhi e la Borietta sarà pensiero suo, si parte e ti porta. Dici sì, Caitanello, dici sì, e ti spensieri, dici, fa sì, sì con la testa. Sì, sì, chiudi gli occhi, e non li aprire più…

Lui, in cuor suo, non diceva no, ma neppure sì. Quelli erano matusalemme, si diceva. Mummioni con quasi il doppio degli anni miei. Però, si diceva pure, matusalemme magari no, ma con questa stanchezza e apatia di tutto, il tempo mio lo feci pure io.

Però, com’è la vita: stava là sul fondo della lancitta, come fuori di mondo e di coscienza, rigettato anima e corpo in quei soliloqui d’avantimorte, quando per un certo stillastilla umido, caldo, per un certo avvaporamento in mezzo all’anche, all’ultimo, ultimissimo momento si scandaliava che l’aveva afferrato uno stimolo di pipìare e che doveva soddisfarlo all’istante. Proprio come un vecchio, un nonnavo che non ce la faceva più a tenere né le emozioni né gli stimoli che lo assalivano, sentiva che se la sarebbe fatta addosso se non si spicciava, sentiva che senza domandargli permesso lo zampillo s’era partito e veniva, veniva. Si sollevò e fece appena in tempo a sbottonarsi i pantaloni.

La pipìata lo gettò immediatamente al ridicolo con le fere.

Si trovava all’incirca fra Scilla e il paese delle Femmine: davanti, aveva quel bastardello, ma lungo il bordo di questo, a sinistra e a destra, c’erano sparse un bel po’ di fere, quali sole, quali a coppie e quali a branchetti, di colore diverso, forestiere perlopiù.

Cominciarono le più vicine, fra le quali parecchie di quelle con la pinna soprana bianca, ad alzare gli occhi a quello strano schizzo di vapori caldi, ricurvo in basso, e a ridere: iiih, iiih… Un cristiano ridicolissimo che pretendeva di fare la balena, figurarsi, che gettava anche lui lo zampillo d’acqua dallo sfiatatoio, però tanto per cominciare, il cristiano, lo sbocco del suo stantuffo, non lo aveva dietro la testa, ma anzi dalla parte opposta, sottopancia e sottocoda, e in questo rassomigliava assai di più a loro che a quella fessa gigantona della balena.

Risero dunque due o tre, e subito risero tutte, perché si capiva benissimo che quel ridere di mattino, aggiunto al ruttaggio, gli faceva buon sangue, le metteva in sensi.

La risatella passò dalle une alle altre, da quelle sparpagliate davanti a lui nella mezzerìa a quelle che s’ammassavano dietro a lui nell’antistante della ’Ricchia, passò e volò dalle più vicine alle più lontane, che si vedevano animare e tinteggiare, in sopra, i mari fra Palmi e Rasocolmo, e in sotto, i paraggi della linea del duemari sino a dentro il gomito fra Scilla e Punta Cavallo, al primo sorgere della rema jonica. Iiih, iiih… I becchi per aria, da bianche e nere, grige e brune e marròrosé, da scuole a colonie intere, soffiavano ventate di risatelle fetenti verso di lui, risatelle scaltrigne, divertitissime. Gli facevano la baia, s’approfittavano di quel suo momento di bisogno, a senso loro lo svergognavano perché pipìava: lo spubblico che aveva fatto della navescuola porposa, o non se n’erano proprio scandaliate o non gli aveva fatto né caldo né freddo, e infatti invece di pigliarlo sul serio e intimorirsene, lo pigliavano al ridicolo, gli facevano sfottò.

Però, potevano mai immaginarsi lo strano effetto salutifero che aveva sopra di lui quel loro riso sfottente? E potevano mai immaginarsi come si sentiva rinvenire lo spirito perso e la capacità di corpo, e come, insomma, sfamata ogni doglianza e dolenzia, tutta l’animosità di vita che prima si era sentito cadere dalla persona, pesante pesante ai piedi come una corazza alla quale con un fendente tagliassero di netto a netto i lacci delle spalliere, se la sentiva ora, risatella su risatella, che gli risaliva per la persona e gli faceva l’almo in petto spiritoso e ardente, infiammabile come lo spirito per bruciare e gli faceva contempo leggeri, sciampagnini, i pensieri in testa. Sull’onor suo, fu cosa di un attimo e in quelle ventate di riso si sentì veramente così: sciampagnino, preciso allo sciampagnino di una gazzosa che scappa fuori in miria di bollicine da sotto la pallina.

Aveva adocchiato, lì a un passo, quella porcariosa porposa che aveva tempestato a colpi di palella e che lui, illuso, aveva sentenziata morta e morta invece non era, l’aveva vista calarsene a fondo ed era invece lì a galla. Però, aveva mirato giusto, al cervello, e difatti si vedeva pure di lontano come gliel’aveva fracassata l’alzata della fronte e anzi, a considerarla bene, se non era morta, era giusto sul punto. Certo, capacissima che se la scapolava una navescuola vecchia intartarata come quella che chissà per quante e quali battaglie era passata: intanto però, gettava bava dal perfilo scoperto dei denti e s’andava stirando il collo e il becco a proboscide con dei brutti contraccolpi, somigliantissimi agli spasmi dell’agonia.

Il fatto che ancora si muovesse e che se ne andasse morendo in vista a tutti, poteva fargli comodo a lui perché così si lasciava vedere in giro come l’aveva ridotta il cristiano, si spubblicava da sola, sinché aveva sangue da gettarsi. Però, che spubblico era se col sangue non si gettava pure il tribolo, ahi, ahi, ngangà, ngangà, e non si spremeva la lagrimella? Ingazzosato com’era presumette di nuovo di smuovergliela lui la voce, e così, senza pensare minimamente di ritirarsi lo stantuffo, anzi lasciandoselo appositamente là, a sbandierare in vista a tutti, rivolgendosi alla bella e numerosa compagnia, si mise a smaccheggiargli: ah, mi fate la baia per lo schizzo? ah, me lo trovate ridicolo lo stantuffo? e allora, e allora, in mezzo a tutto quel riso sentite, sentite pure questo piantolino, dato che come si dice, non c’è riso senza lagrime, sentite, sentitelo e ditemi se vi viene a conoscere sto piantolino qua… In così dire, sbatté la palella sul profilo di quella navescuola che stava ammainando le sue vele, sperando di agitarle la voce e strapparle almeno un lamento per campione e per dimostrazione: ma quella carogna, o era ormai più per là che per qua, e non aveva più niente da soffrire, oppure, quanto a lagrimare e piatire doveva essere stata sempre in vita sua una di quelle carnazze di pecora che piangere non sanno nemmeno che significa e sono come l’uovo al fuoco che più cuoce più duro si fa. Intanto, con tutti quegli occhi addosso, rischiava di fare la figura di Peppinnino, quell’arcinfanfaro alto un palmo che di mestiere faceva proprio il buffone alla corte di Carlomagno, e ogni volta che apriva bocca, era per dire un cofano e una sporta di sblasate e spavalderie, sfidava i paladini e questi lo pigliavano a scoppole, però anche se le buscava sempre, non si castigava mai. E lui rischiava proprio una malafigura di quelle di Peppinnino, le fere capaci che l’insordivano di pernacchie dopo quel suo parlare smaccoso.

Che fece allora? Alzò l’ingegno e commediò la navescuola come se la martoriasse un grande dolidoli e si gettasse lagrime e ngangà e piatisse, domandasse grazia, misericordia, là, sottobordo alla lancitta dove lui solo poteva vederla bene. E con la porposa, le commediò tutte quante erano lì presenti, si mise a fargli la controbaia a forestiere e abitué. In altre parole, là, sotto i loro stessi occhi, si camuffò a fera: con la voce innanzitutto, gli faceva la farsa del piantolino, quella gnagnarella di vocetta di vava, ngangà, ngangà, che gli esce fuori quando fanno opera d’impietosimento, illudendosi di poterla passare liscia; con le labbra tutte sporgenti gli fece poi la farsa del becco e delle smorfie di becco; poi con la palpebra gli fece la farsa dell’occhio rovesciato supplicantissimo, con le mani gli rifece le manuncule mentre si proteggono la preziosa testa, e col didietro, infine gli rifece il modo alliffante e puttanesco, che stilano quando si vedono perse di cernersi fra le corde e di spazzolare il fondo della palamitara.

Ottenne l’effetto e più dell’effetto. Le risatelle che soffiavano come venticelli agri che allegavano i denti, caddero in un vedere e svedère, giusto come venticelli: le fere occhiavano verso di lui come fosse un fenomeno di natura, si porgevano orecchio l’una con l’altra, origliando da branco a branco casomai sentissero una qualche voce di trentenario assai vissuto, capace con la sua esperienza di dirgli che specie di pescebestino in forma di cristiano era quello sulla lancitta. Ma nemmeno i vecchi capirais se ne capacitavano. Ne vedeva qui e là d’ogni colore, capiscuole e capicolonie che si muovevano con code di scagnozze che si muovevano dietro a loro; ce n’erano colorate di violetto e marrò, capi di Naso a bottiglia, ma nemmeno loro, con tutto quel cervello che fa camminare gli orologi di precisione, si capacitavano: senza battere ciglio, stavano a fissarlo cogli occhi socchiusi, come gli incomodasse la vista.

Conoscono anche il gioco della pulce, si diceva. Se però si presenta qualcuno che ci compete in scaltrezza e si dimostra capace, volendo, di potergli rubare il mestiere, arricciano allora le narici, restano imbambolati a guardare il cristiano che gli rifà le mosse della vigliaccheria, e per la prima volta in vita loro, con tanti giochi che conoscono, non sanno a che gioco giocare.

E a quel punto si sentì finalmente voglia di rientrare: se voleva sbrogliare la lancitta da quel mare ribellato di fere, quello era proprio il momento. Sì, questo momento in cui pare che la mia invenzione di mente gli levò ogni spirito e le lasciò tutte sminchiate.

Con l’invenzione di mente, certo, con la sua arte scenica le aveva impallate, ma un poco anche con lo stantuffo che gli sbatteva sempre laffòra e pareva che all’aria si sentisse rianimare, per quanto vecchio, annerito e in disarmo, anche con lo stantuffo, si diceva, doveva averle impressionate, anche con l’idea di lasciarselo di fuori, in vista a loro, perché vedessero che poteva tenerlo fuoruscito quanto e come voleva.

Ora respirava meglio e quello che provava, a senso suo, poteva essere pure allegria; ora ritornava con piacere a terra. La palella si era scheggiata di cozzo, in punta, ma serviva ancora benissimo: perciò si dette da fare per spiccicare la lancitta dall’accerchiamento delle fere e così, lentissimamente andò a muoversi. Sì, levava l’acqua. Si era sfogato ormai, qualche conforto di cuore e rinfrancamento di spiriti l’aveva avuto lo stesso da quel varo di sfizio, che voleva di più? Proforma, se lo era buscato il pesce, non aveva perso l’uscita: e difatti non le aveva buscate il pescebestino?

Stava dunque a capo sotto e con la palella, usandola più come leva che come remo, si spuliciava di fere il mare pruaprua, sforzandosi a furia di ronzamenti di scapolare verso la spiaggetta della ’Ricchia, quando, tutt’ignaro, innocente, si sentiva arrivare fra capo e collo una gran manatella a pesomorto, monchia monchia e pesante pesante, come se qualcuno in confidenza con lui, trovandosi a passare di lì, gli avesse dato una scoppola con la mano annacquata, che per questo pesava per due, una di quelle tali scoppole lordone che non si chiamano più scoppole ma quartidicarne. Col collo che gli bruciava, rigirando scattosamente la testa all’indietro, faceva appena in tempo a vedere una fera, di quale colore non sapeva dire, che s’infilava in mare a est, che una seconda scoppola gli arrivava da ovest; si rigirava a ovest, e una terza scoppola gli arrivava da sud, e nel rigiro, immediatissima, se ne sentiva mollare una quarta da nord: tutte e quattro allo stesso punto là sul cozzo, sicché là gli bruciò e dolette subito, prima come gli avessero storto e poi come gli avessero spezzato la noce del collo.

Dopo, non poté più tenere il conto delle scoppole che gli arrivavano, né di chi né di dove gli arrivavano, perché intorno a lui, lì, dintorno a quella nocella di lancitta, scoppola uno, scoppola l’altro, quella girandola variopinta di mani mollacchie, di quartidicarne pesanti, brucianti, s’appiccò da fera a fera, come una ruota di fuoco d’artificio, di quelle che a ogni giro bruciano di un colore sempre diverso. Dove finiva una ruota, un’altra ricominciava. Lo bersagliavano senza dargli tempo nemmeno una volta di alzare la testa: sul collo, sulle spalle, ai fianchi gli arrivavano, di piatto e di taglio, sventole e pistolette, manunculate e codate, culate, panciate e beccate, in un continuo lampeggiamento di denti davanti agli occhi, sfottò di risatelle caprigne e sfottisterio di scorreggette con un lacerio e uno scoppiettio d’aria che non finiva più di insordirlo.

Lo avevano messo in mezzo, dovevano essersi intese per metterlo sotto a schiaffo al soldato: era talmente impallato, talmente scombussolato, da sembrargli veramente che se ne servissero per quel gioco grezzo e rozzone, e infatti, oltre a sentirsi tutto indolenzito e ammaccatizzo fra capo e spalle, si sentiva un bruciore come di fuoco agli orecchi e in parte della faccia, come se realmente là gli arrivassero le manunculate, come se realmente là gli stampassero a fuoco le cinque dita.

Senza sapere come, si era trovato in pugno il pugnaletto marocchino. La sua mano fece tutto da sola: l’andò a tirare fuori dalla cinghia, l’impugnò e s’avventò intorno lampeggiando, a vuoto però, tagliando l’aria da fuori a dentro come affettasse una grande rota di pane, tenuta contro il petto. La lancitta ebbe uno sballottolio e corse rischio di rovesciarsi: miria e miria di scintille gli sprizzavano davanti agli occhi allucinati dal sole, che allora allora svampava tutto di sopra all’Aspromonte, e in quel girare a folle con il nettaunghie in mano, parecchie volte gli aveva posato gli occhi sopra.

Lo colpì il fatto che subito, col sole, la finirono di saltargli in collo e dargli sventole, la finirono di pigliarlo a sfottisterio con le scorreggette, e cominciarono invece a fargli tutt’intorno i candelotti, a saltargli davanti, di sotto, sempre in più bassa persona, sporgendo il becco sulla lancitta, verso le sue gambe, aprendo l’occhio in mezzo alle sue anche. Oh Caitanello ingenuissimo, solo allora come un lampo gli passò per la mente che era il suo sfiatatoio la causa di tutto, era quello che gli pendoliava fra le gambe che le incuriosiva e attirava sino a quel punto. Dunque, allo stantuffo gli volteggiavano? Dunque, allo stantuffo miravano? Ma con che mira? Pretendevano flanellarci forse? Capacissime, non lo escludeva: capacissime che pretendevano di farci flanella, se non pretendevano di peggio.

Rinfoderò il pugnaletto marocchino e le ronzò, misurandogli la palella contro i denti. Le fere allora, con sua meraviglia, ma forse quelle forestiere stilavano diverse dalle abitué, come a un segnale, levarono l’accerchiamento, e l’aria e il mare attorno alla lancitta, senza più quelle accensioni di solfarelli d’artificio, quell’impazzimento di salti voli tuffi tonfi spruzzi di tutte quelle moli cantarate, si quietarono d’incanto. Le fere fecero prima qualche caracollo nel marevivo del bastardello, poi ne uscirono e restarono a sfessiarsela in quei paraggi, occhìando però di continuo verso di lui. Ora che poteva vederle, fu colpito dal fatto che non c’era neanche una bruna abitué in mezzo a loro.

Sdiluviato di spruzzi, il corpo a sconquasso, tutto mammalucchito, se ne calò nella lancitta, toccandosi e massaggiandosi fianchi, spalle e collo, dove si sentiva tutto in dolenzia. Abbassando gli occhi, ormai se n’era scordato, si vide fra le gambe, ancora all’aria, l’affarecinese, assinuato scuroscuro sopra il legno come una murena di scoglio: gli passò per la mente che se lo guardava come qualcosa fuori della persona, qualcosa su cui non aveva mai posato gli occhi. Non riusciva a immaginare che effetto potesse fargli alle fere forestiere: un effetto ammaliante, sembrava, stando almeno alle apparenze, un effetto di cosa simpatica, piena d’attrattive. Non sembrò forse che non appena glielo vedettero bene in luce, in pieno sole, la sua vista issofatto le addomesticasse? Forse non la smisero subito di mollargli scoppole dietro il cozzo e di pigliarlo a zimbello? E forse non si misero subito a saltellargli davanti a candela come ci flanellassero cogli occhi, tutte pigliate di quello e dimentiche del resto? E in conseguenza di questo, non doveva forse al suo affarecinese se non gli avevano rotto l’osso del collo? Essì, non si scappava, lo doveva a quell’affare là, se avevano levato mano con lui.

Ma sino a quel punto avevano pigliato acqua? sino a quel punto erano arrivate con le pretese, sino al punto di volersi intrigare pure con l’affarecinese? al punto che si imbambolavano al solo vederlo? Ma che presumevano? presumevano forse che potesse succedere con lui un fassimile a maschio di quello che era successo con la Principessa cinese che aveva fatto razza con un do’phino e la razza eccola là, la razza colorata a latte, quelle dalla Bandiera Bianca? O forse, tutto quel riscaldamento, tutto quell’occhieggiamento l’avevano messo in giro fra le altre proprio queste qui, con la Bandiera Bianca, e sennò, non erano figlie di madre, non erano cinesi, figlie di cinese; perché, diceva lui, ci doveva essere una ragione per chiamarlo affarecinese. St’intesa, di sicuro doveva averla portata sullo scill’e cariddi qualcuno al ritorno da un imbarco per la Cina. Bisognava pensare che era come un marchio di fabbrica, perché forse si trovava là lo stampo d’origine, la matrice, la pianta percosìdire: perché forse l’avevano scoperto là il modo di farlo funzionare a meraviglia, non per altro forse se non per il fatto che gli gode l’aria della Cina come dell’arancio in Sicilia.

A capo sotto, avvicinandoci gli occhi sopra, se l’osservava là, in mezzo all’anche, fra incredulo e curioso, come si scandaliasse allora allora di quell’essere strano ed enimmatico che viveva incorporato a lui, però come per conto suo, da vero straneo. Se l’osservava e quello che vedeva: quel pesciazzo disossato, finto affumicato, ranunchiato pieghepieghe, quel pesciazzo una volta, assai assai per l’indietro, se ne stava aqquattato lì fra le sue gambe come nello spacco di uno scoglio, specie di murena pronta ad avventarsi allo scoperto non appena s’aggirava nei paraggi dello scoglio il boccone di cui il pesciazzo era alliccoso. Ma ora, ora, il pesciazzo d’una volta se ne stava tutto assonnacchiato del sonno dei vecchi, mortizzo mortizzo, che a guardarlo bene faceva persino senso. Per questo, più se l’osservava e meno arrivava a capire che cosa gli potesse rappresentare di così ammaliante agli occhi delle fere: che gli rappresentava agli occhi loro l’affarecinese d’un cristiano, per fargli un effetto tanto mammalucchino? Assolutamente non se ne capacitava, ma d’altra parte come poteva pretendere di vederselo cogli occhi d’una fera? A stento riusciva a vederlo coi suoi stessi occhi ed era sempre come fosse la prima volta che se lo vedeva, la prima volta che se lo guardava alla luce del sole e forse era pure la prima volta che ci cogitava sopra, che ci pensava, che se ne ricordava. E quella era la prima volta dopo la morte dell’Acitana, la prima volta e sarebbe stata forse anche l’ultima: ed era stata solo per la curiosità di quelle porche infamone.

Se lo guardava fra le gambe e si sentiva vergogna, risentiva la vergogna, risentiva la vergogna del vecchio. A che mi ridussi… si mormorava. A che ci riducemmo… gli mormorava. Meschino Granvisire, caduto in bassa fortuna, nella miseria del presente, ispirato del suo affarecinese, ricordava forse il tempo del suo splendore, lo ricordava con chi aveva conosciuto a fondo l’Acitana e le era devoto, devoto al punto, che se Masignora aveva bisogno dell’opera sua, no non glielo diceva mai, nemmeno di carestia, e per questo, ora, era l’unico che potesse capirlo e compiangerlo.

Insomma, non ci teneva proprio a salvare la faccia? Era là, sempre a un punto, sempre là, bello in vista del primo che s’affacciava da Cariddi, e quello era il signor Cama che usciva dalla sua casitta in mutandoni lunghi e si metteva in pizzo allo sperone a fare il suo primo goccio d’acqua. Sursincorda, si disse, sursincorda, Caitanello, e tornò a rimenarsi con la palella. Intanto, aveva la strana sensazione che regnasse sin troppa calmerìa nel grande assembramento. Quelle forestiere che un attimo prima gli frascheggiavano davanti allo stantuffo, scodinzolavano ora tacite tacite: le manuncule ripiegate davanti, come poggiassero la testa fra le braccia, tutte innocentine e sfantasiate, parevano affacciate alla finestra. Che architettano con questa posa estatica? andava spiandosi, e passava lo sguardo da questa a quella, casomai qualcosa lo insospettisse, ma vacci a leggere in quegli occhietti d’incolpevoli perenni.

Si scandaliò che la rema cambiava quando già dalla linea del duemari veniva il gorgoglio di fiumara della montante e qua e là il Tirreno andava animandosi: si inondava a vista d’occhio, di sottinsù, dal largo alle rive, e le sue frange si rimescolavano e schiumavano fra le caterve di fere. Una nocella come la Borietta risentì subito il marevivo e non appena la pizzicarono i primi ritorcimenti di bastardelli, andò rollando e scarrozzandosi di dritta e di manca in quel subbuglio di fere, sicché dovette mettere mano alla palella e darsi subito da fare.

Ed ecco, in quel frangente scabroso, ecco avanzarsi quel Manuncularais forestiero, quel capotico Grampo Grigio, che veniva facendo vento con la sua boria di arcinfanfaro, col pettorale grigio ferrarrugginito e tutto il sopra grigio fumicoso, i fianchi tempestati di svirgolature e di intacche argentone di stampi di ventose a forma di stelle marine, e quello era il giocofoco delle sue cicatrici, delle ferite ricevute in combattimento, per stare a quello che diceva il signor Cama, i suoi sfregi, fregi insomma, i suoi trofei in carne. Ecco chi s’avanzava: uno dei famosi gladiatori, nientemeno, e uno dei più grossi per giunta, ed ecco spiegata la posa estatica e annicchiosa di quelle sue devote in ammirazione.

Si scandaliò che veniva per il gran polverone di mare che si sollevava intorno nuotando, volando, nuovolando nel mare di fere che si apriva davanti a lui. Girò gli occhi da quella parte e prima vide la furia di schiume rabbiose che si lasciava dietro, poi vide lui, un colosso di fera impressionante, e alla prima occhiata, anche perché lui non ci pensava minimamente a nascondersi l’intenzione, vide che drizzava sulla lancitta, con l’aria di chi ha il dente molato fresco e viene per farti danno: a prima vista era quella l’aria, anche se lui non ne capiva lontanamente la ragione. Ce l’aveva scritto in faccia, nell’inchiavatura fetente, che s’apprestava con tutta la sua mafioseria sfoderata: sfoderata, quasi si potesse vederla, come una lunga, stretta, flessibile, appuntita lama di trincetto, che in quel momento, taglieggiando l’aria, tutta sibilante dove arrivava, dava l’impressione di molarsi, passandosi e ripassandosi, a striscio, lungo i fianchi, ora l’una ora l’altra pinna pettorale. E fu appunto per come sciabolava con la manuncula destra davanti al petto, e per come si portava loquentemente da caporais: senza smorfie, fra il noiato e il sopraccigliato, il caporais che si mosse per sistemare di persona una certa questione, fu per questo che gli fece venire sulle labbra quell’appellativo di Manuncularais.

Doveva essersi partito dall’alto, forse dalla mezzerìa, dal centro della linea del duemari, perché a un oceanico come lui, gli spettava di diritto un doppio mare. Doveva essere uno dei capicapi, uno dei capotici fra i capirais delle colonie lì convenute, anzi era il piùpiù, il capo in capo: era un Grampo Grigio, lui. Anche per quei due passi, si era mosso col seguito: con corteggio di femmine e scorta di scagnozzi che lo precedevano come gli spianassero il mare davanti. Le Naso a bottiglia, le Dente Duro, le Bandiera Bianca, le Genuine e le Porpose, un poco ritraendosi e un poco sconchigliandosi, con le code gli spazzolavano il mare al suo passaggio, facendogli largo come fosse qualcuno ben conosciuto di fama, un qualcuno potente dalle loro parti, o molto amato o molto temuto: insomma un Grampo Grigio fra i peggio, se non il peggio, il peggio crampo fra i Grampi.

Alle fere, sopra la perenne smorfia, era spuntata come un’aria di serietà e di compostezza mai stilata, e questo dava da sola l’idea del personaggio che veniva. E chi è sto Manuncularais? si domandava mentre, più che altro, s’andava incuriosendo.

Nuotava più sopra che dentro l’acqua, e nuotava per mododidire, perché più che nuotare, nuovolava, per tutta quella boria che gli spirava dattorno e lo sollevava per aria: nuovoliava tutto baraondoso e aveva quella mossa della dranghita, la mossa fiancuta di certi arcinfanfari che con le braccia e con le mani a dita strette si perfilano di continuo la costura dei pantaloni ed è come una mossa a baccaglio per fare capire alla gente che loro sono di quelli che hanno il naso che gli fete e non se ne scordino, se ci tengono alla vita. E preciso identico, Manuncularais faceva con le manuncule certe mastre affilature sopra e sotto per i pettorali, ed era come se da quel movimento delle manuncule, quasi fossero rasoi che affilava sulla sua stessa pelle di cuoio, volesse segnalare di lontano la sua raissità.

Non nuotava, no, ma incavalcava il mare sopra sotto, sopra sotto, a colpi di pettorale, e l’onda tirrenica, ancora incarognita dalle quattro ore di morìa, ancora flaccaflacca, lo pigliava e rilanciava di continuo per aria, come una cavallona di circo equestre con la groppa larga e comoda, molla molla, come imbottita di piume. E ogni volta che veniva in alto, pareva imporre all’aria, come a una sua serva, che gli alliffasse i capelli, perché rovesciava il becco superbiosamente all’indietro, smorfiando e mettendosi in mostra come un trofeo. Col quartodidietro si rimenava, ora sopra un fianco, ora sopra l’altro: e quello sconchigliamento di fianchi, quel cernicerni del culo a mandolino come se glielo pizzicassero, quella mossa, insomma, connaturatissima alla fera e dalla quale si capisce che maschio o femmina, la sua natura è una e puttanesca, fatta da lui, da quel malanova, tutto sgraffi, intacche e cicatrici sulla mole battagliata grigioferrarrugginita, pigliava anche quella un’impronta mascola, anche quella diventava, a vedersi, inchiavatura di malandrinone, stile suo.

A chiusura del bel quadro vivente, c’era la pinna soprana, e quella callosità speronata, quella cresta di gallo della sua boria, completava degnamente la sua inchiavatura di capacitoso, come banderuola in cima all’albero di un veliero, intesata tutta dal vento di poppa. E con tutto questo, aveva in faccia quell’espressione seccatissima, sbuffante di noia sotto la scattosità del movimento, per cui pareva che dicesse: mi sento tanto malandrino, che pure mi noia.

Il pomatoso se ne venne dunque verso di lui, e fosse semplice coincidenza o altro che fosse, mentre arrivava lì davanti alla lancitta, quella tale vecchiarda navescuola porposa, quella malanova di carogna, morta o viva, che spariva, ricompariva, moriva, non moriva, giusto in quel momento fece un’altra comparsa delle sue. D’altra parte, se veniva per pigliarsi una vendetta con lui, quello era proprio il momento giusto: e difatti, come non aspettasse altro per armare l’opera, Manuncularais subitissimo la pigliò a pretesto contro di lui.

Se la trovò in mezzo ai piedi, e a quel che sembrò, la carogna gli fece un tale schifo, che ebbe uno scatto rabbioso e la ronzò via, gettandosi due, tre volte sul quartodidietro e sbattendola in avanti coi pettorali in uno sfuriare di schiume. Finì di ronzarla quando quella galleggiava nei viciniori della Borietta, e la cosa a lui sembrò smaccatamente fatta apposta. Sicché tutta quella sfuriata mastra, tutta quella incazzatoria, la doveva intendere diversamente, tutto al contrario di quello che sembrava, e quello che lui intese fu che quel malandrinone gli voleva dare a intendere che quella carogna, altroché schifarlo, lo aveva impietosito, non solo, ma lo aveva fatto divampare di sdegno contro quel vermediterra che l’aveva ammazzata. E con questo, di conseguenza, intese pure che quella porposa, fatta a vittima, gliela gettava contro la lancitta, ai piedi, in altre parole, come se gli dicesse tutto provocatorio: rendimene conto. Sì, intese bene: rendimene conto. E cioè: discòlpati. Se non glielo disse, poco ci mancò.

Voleva conto, domandava soddisfazione perché aveva fatto la festa a quella trentenaria porcariosa, a quel relitto di navescuola che per affondare, pareva solo andare in cerca di qualcuno che le facesse il favore di darle una spinta. Lui, Caitanello, le aveva fatto quel favore, ora però veniva quel Grampone e ne voleva conto come d’una scellerataggine, ne voleva conto come se quella porca bavosa fosse ancora una innocentella col ditino in bocca e l’avesse lui sotto la sua protezione, come se gli appartenesse a lui quella porposa, fosse una delle sue Grampo Grigio, una del suo harem, e quella invece, quasi quasi, non si poteva dire nemmeno fera. Essì, gliel’aveva gettata ai piedi col gesto del vecchio camorrista che pretende soddisfazione. All’anima dell’infamone… Gli venivano in casa, tutto quel putiferio di fere, gli smerdiavano ogni mare, facendo ammazzammazza di spada, se ne rimanevano poi tutte flaccommode, uno non era più padrone nemmeno di respirare e quel Manuncularais se n’usciva a fargli per giunta quella parte mascola. Ah, non c’era che dire, si presentavano come le decantate Grampo Grigio, quelle fuori razza, quelle che stilavano spartane e non trucchigne e tradimentose come stilavano le altre. In compenso però, bell’armimbrogli che erano, belle soperchiose a giudicare da questo Manuncularais, il pretesto per combattere se non l’avevano, se l’inventavano a vista… Ma che si credeva? che si metteva a tremare tutto perché passava per gladiatore? Allora, davvero davvero, malato di testa era…

Come se gli leggesse in mente, tanto per cominciare, Manuncularais gli dette in aria in aria una dimostrazione di chi era lui.

Sembrò che una molla gli scattasse sotto il culo e lo lanciasse a volo per aria: se lo vide sulla testa come volesse saltare dall’altra parte della lancitta, invece si rovesciò all’indietro in un doppio salto mortale, toccò e non toccò l’acqua e ritornò su, si ripeté e continuò, continuò. Gli occhi suoi non avevano mai visto nulla di simile, nulla di così fenomenale, anche se a denti stretti, doveva ammetterlo: dopo aver visto nuovolare lui, ogni altra fera faceva la figura dell’invalida.

La fera, si sa, pare un angelo, la diavolona, quando nuovola. L’istinto più vero sarebbe magari di fulminarla cogli occhi, potendo, mentre sta per aria, ma intanto, vuoi o non vuoi, cogli occhi, l’ammiri e la riammiri: perché, c’è poco da dire, nuovola che pare un fenomeno di natura. Però, sul suo nuovolare si sente sempre qualche sforzatura e stonatura, si sente cioè che quella è snaturalezza d’animale marino che invece di stare sempre nell’acqua, se ne va perlopiù per aria. Eppure, quel Grampo Grigio che di mestiere non faceva nemmeno la ballerina ma la gladiatora, non dava nessun senso di snaturalezza: no, non aveva neanche questo neo il nuovolare di quel Manuncularais: l’aria era sua come l’acqua, tutto quello che faceva per aria aveva sempre l’aria semplice e naturale, pareva che la solfeggiasse l’aria, che le facesse doremifasolasi salendo e scendendo. Sì, per quanto non avesse niente di musicale all’aspetto: un nasone di Grampo Grigio, cantaratissimo di mole, grigio rugginoso, pelle tardona, tempestata di cicatrici, con tutto questo bisognava dire che era una musica a vedersi. Sì, seppure a denti stretti doveva ammetterlo: doveva dire i pro come diceva i contro.

Per un pezzo, si limitò solo a quello: era come se il màcina màcina della digestione l’avesse ingranchito e lui eccolo qua, che si sgranchiva, e la lancitta col cristiano sopra gli venivano giusti giusti per accimentarsi nel doppio salto mortale. E se aveva ben compreso, lui doveva starsene appozzato a fargli da zimbello a lui.

Gioca, gioca, Nasone, mentalmente gli diceva. Per un pezzo furono Manuncularais sopra e lui sotto, che faceva finta di nulla. Si era persino seduto e se lo vedeva trasvolare sopra: non batteva ciglio, ma gli orecchi gli erano tornati di fuoco. Lo seguiva con la coda dell’occhio nel lampeggìo sottomarino che faceva col grigio verdino intartarato della pancia: a ogni nuovolio l’annacquava e gli spuliciava addosso fili d’alga, rimasugli gelatinosi come di bromi, scaglie e sfilacci di sacchi e di corde, intrecci o di pelo di cavallo o di capigliature umane e pellecchie e callosità come di unghia e pelli di cristiani o di animali, e poi pezzettini di carta, gocce oleose di nafta e granelli di sabbia, miscuglietti neri e rosseggianti dentro come sangue e catrame in un tuttuno di grumi lucidi, di pallottoline di lava. Il caprioleggiare gli serviva certamente anche a questo, a nettarsi di tutta quella sporcizia di mare che navigando gli si era attaccata sopra, per tutto il corpo: aveva trovato insomma chi gli faceva da zimbello e da immondezzaio.

Non sapeva che fare, che decisione prendere: non sapeva se gli conveniva alzarsi e remare e vedere come si comportava, o se stare, aspettare che lo svago lo stufasse, anche se questo non gli sonava bene. Non che temesse per vita o altro, era soprattutto per una questione morale fra lui e lui, ed era che lui non si sentiva di fargli né da zimbello né da immondezzaio a quella ferazza tardona, gladiatora di chiamata.

Ma ci pensò lo stesso Manuncularais a levarlo d’imbarazzo. Inaspettato, nel mezzo d’un nuovolio, si mollò in capo a lui a pesomorto, rimbalzando quindi da lui nuovamente in acqua. Sarà stato tre, quattro cantàri di peso, e anche se si trattò più d’una toccatina a volo d’uccello che d’un vero e proprio scotrumbamento, lui si sentì incalcare e schiacciare sotto da quella gran massa di carne ammollata d’acqua che gli rimpallava addosso, e fu come se si sentisse spezzare, dopo il collo, la spina dorsale: la lancitta, per parte sua, a quel contrappeso si risentì tutta nelle sue assicelle e traversine e scricchiolò come se gli si sconocchiasse di sotto al culo. Con gli orecchi che gli fischiavano sentì dintorno il mare di fere che si sciacquettava di risatelle a quella sblasata di Manuncularais, e cogli occhi che gli si velavano, vedeva la nuvolaglia di spruzzi che dallo spumeggiare delle code e delle manuncule si sollevava contro il sole.

Bene, si disse allora, tenendo il respiro fra i denti. Non sarai di certo tu, cramposo Manuncularais, a dire che Caitanello Cambrìa si tirò indietro, non sarà di certo uno che venne di così lontana via, uno schiumazzoso del tuo stampo, a vantarsi che mi pigliò a zimbello senza che io gli dicessi né schi né sco né passa in là.

Però, non si voleva gettare allo sbaraglio e coprirsi in tutto di ridicolo, capiva bene che non aveva in mano traffinera o fiocina, spada o baionetta per mirarlo a lungo e intaccarlo profondo, aveva solo quel temperino e con quello doveva averlo a portata di mano: per misurargli con quello qualche colpo e riuscirgli dannivolo, ci voleva astuzia, doveva aspettarlo al volo, aspettare il momento.

Pigliò perciò il pugnaletto marocchino, se lo girò all’indietro, sotto il polso, poi incrociò le braccia intorno al collo, come per ripararsi d’un nuovo assalto, ma tenendosi tutto teso, pronto a scattare per pigliarlo d’infilata. La posa gli ricordò quella delle abitué lì lì per essere spubblicate, quando con le manuncule si proteggono la preziosa cupoletta: e invece di apparirsi infamato, questo suo postarsi a fera che si spubblica, lo rincorò come non avrebbe mai creduto. Manuncularais avrebbe pensato: eccolo che si ridusse a piatire. E invece no. Mai, come in quel momento, aveva piatito meno in vita sua. Anzi, non ricordava più da quanto tempo era che non si sentiva più un tale almo, un tale coraggio civile nell’affrontare una qualche scabrosità o nel competere con qualche scabroso soggetto, così, a tupertù, e così snello, così speranzoso come si sentiva in quel momento con Manuncularais. Gli vennero persino degli strani pensieri di gratitudine e di simpatia per quel Grampo Grigio con la sua inchiavatura di malandrinone tutto prosopopea e teatranteria di camorrista, che a confrontarlo in mente sua con lo specchiato gladiatore tutto spartanità di stile, che gli aveva decantato il signor Cama, gli faceva un effetto così rabbioso e scandalizzante, da ribellargli l’animo e smuovergli in corpo una specie di smaniosa allegria, di animosità, di salute.

Pazientò, perciò, lo aspettò a un volo propizio: e mentalmente lo mirava nel suo debole e sperava che l’osso nella fronte non fosse osso duro di vecchio, osso troppo duro per il suo nettaunghie marocchino. Vedete un po’, si diceva, a quale uso era destinato questo delicato nettaunghie, vedete che onore gli dò a sto Manuncularais di lesionarlo con questo gioiello. E dire che nel millenovecentotrentacinque Luigi Orioles si faceva scrupolo, la fera, di toccarla col ferro della traffinera. E che direbbe ora che vado a toccarla con questo bigiù?

Lo aspettò, lo aspettò, e a un salto che fece più spinto e più confidenziale degli altri, un salto col quale gli arrivò addirittura faccia a faccia, quasi occhi negli occhi, gli mollò un fendente con la piccola scimitarra marocchina, un fendente proprio là, sopra il nasone, in mezzo ai connotati, dove il minuscolo gran cervello gli sta come per fronte: là, perché, o gli levava di netto la vita, o se non altro, gli faceva sfregio nel suo bello, privandolo del piacere di guardarsi allo specchio la mattina. Ma ahi, ahi, nettaunghie delicato e caro, a quale sbaraglio ti mandava Caitanello Cambrìa…

Avvenne infatti che quello schiumaschiuma di nequizia marina, come se in un lampo antivedesse il bagliore del pugnaletto marocchino che stava per smanicargli contro, s’arrestò per aria, là davanti a lui: per istanti, stettero veramente cogli occhi negli occhi, si calarono lo sguardo l’uno dentro l’altro, scandagliandosi sino a dove gli bastò l’almo. Poi, mentre lui, snudando il pugnaletto da dietro il polso, giostrava per misurargli il colpo in mezzo alla fronte cervelluta, Manuncularais, con una giravolta incredibilissima, si voltò di colpo, levandosi di faccia e mettendosi di culo, e nel fare questo, gli dette fra la spalla e il fianco un tale cozzo di coda, che gli mancò il respiro e si sentì come spezzare in due: boccheggiando e con la vista che gli si velava, agitò le braccia come per avere aria e il pugnaletto marocchino gli volava via fulmineo di mano. Però, come se in quel momento si fatasse per amore di Caitanello Cambrìa, quel tangeloso nettaunghie femminino tagliava l’aria fischiando sopra Manuncularais e gli sforbiciava la cima della pinna soprana, sbassandogliela di almeno due dita: sgocciolando sangue, il valoroso pugnaletto marocchino spariva poi, perdendosi in mare. Spariva, e a lui allora inaspettatamente gli venne un groppo in gola, un risentimento di lagrime agli occhi: lo vide perdersi con un dispiacere tale, che nemmeno per un cristiano, nemmeno per una persona amica che muore e ci lascia, al pensiero che non la rivediamo più, ci sentiamo calare un velo di lagrime sugli occhi e dintorno ci pare che si fece un poco notte, il mondo ci pare che perse un poco di splendore da un momento all’altro.

Contempo però, con la vista annebbiata, vedeva confusamente Manuncularais, come pigliato dai turchi, voltarsi di scatto all’indietro e sbiancarsi nel vedersi mozzata la cresta mafiosa e restare là per aria, rattrappito e storciuto, come se per lo strabilio il Grampone si fosse tramutato in statua nel mezzo del suo nuovolio, fatto di stucco e appeso nel vuoto come per ludibrio. Si poteva facilmente immaginare con quale animo pigliasse visione dell’improsatura che gli aveva dato quel nettaunghie da niente, con quale animo si vedesse trasudare sangue dalla pinna mastra, con quale animo contasse le gocce rosse che l’una dietro l’altra, come legate a un filo, spuntavano rapidissimamente dalle bocchette mozze delle vene, grispose e dure come spine, gli scivolavano sul dorsone ferroso e per i fianchi tatuati di cicatrici, imperlinandolo di granato… Si poteva immaginare con quale animo: dal suo punto di vista, meglio morto, forse, che quello sfregio, vero sfregio questo, che non avrebbe mai potuto fare passare per fregio, vero sfregio di combattimento, e dal suo punto di vista, questo si capiva benissimo. Un caporais, un capocapo capotico e capacitoso come doveva essere lui, un gran pezzodanovanta, uno che essendo la testa dell’acqua stava in alto in alto dove tutti lo potevano vedere e onorare, uno insomma nella sua notoria posizione di Grampo Grigio, come poteva comparire più in società e sfigurato figurare degnamente, ora che un miserabile cristiano, con un più miserabile nettaunghie, gli aveva sbassato il pennacchio, e questo a mare pieno, dove chi non l’aveva voluto vedere, non l’aveva visto? Si capiva, come no? lo capiva: quello che gli aveva fatto il pugnaletto marocchino era il massimo dello sfregio permanente, una ferita sprezzante come una rasoiata in faccia: quella cicatrice, al dranghitoso Grampo Grigio, gli avrebbe bruciato per tutta la vita. E con tutto questo, con tutto che lo capiva, il disgraziatone, a lui gli sembrava persino troppo poco quello che aveva avuto, e negli istanti che se ne stette come appeso per aria, spalla a spalla con lui sulla lancitta, tutto ranunchiato col becco all’indietro, gli venne l’istinto di tempestarlo con la palella, ma l’aveva trattenuto il pensiero che sarebbe stato come sminuire l’impresa e il merito del nettaunghie marocchino, e come non apprezzare in giusto grado il grande, inestimabile favore che gli aveva reso. Eppoi, che poteva aggiungervi lui? Poteva levare, non aggiungere: e lui non doveva, non voleva guastare il servizietto di barba e capelli con sfumatura bassa, che gli aveva fatto il bravo nettaunghie. Quel servizietto, Manuncularais se lo sarebbe portato per il resto dei suoi giorni, gliel’avrebbero visto tutti nel suo oceano il travaglietto che gli avevano fatto un pellesquadra quasi vecchio e un pugnaletto quasi femminino. Per questo doveva vivere, quel gladiatorazzo, vivere come Sansone con la testa tonduta, perso dell’incantesimo della gran forza, e vivere quanto più a lungo possibile, questo si augurava, perché si spubblicasse quanto più a lungo possibile agli occhi della sua razza, e gli dispiaceva solo che non restasse in quei paraggi a farsi vedere da lui di tanto in tanto con la sua cresta ammozzata bella in vista: perché avrebbe voluto risentirla quella punta d’orgoglio calda calda, quella vampata di sentimento tenero, grato, esaltante, che gli aveva procurato il nettaunghie marocchino; e risentire anche quel dolidoli, quell’afflizione che sentiva in cuore, come una pena amara, un rimorso che lo stringeva al pensiero che lo aveva perduto, quell’amico marocchino che aveva da tanto tempo in casa, là a portata di mano, e non sapeva, non supponeva nemmeno chi aveva. Lo riteneva solo un gioielletto, un gingillino di lusso, nettaunghie di signorina che non aveva da farsi i servigi di casa, un passatempo, questo lo riteneva quel pugnaletto che invece era seriamente pugnaletto, oltrecché nettaunghie, pugnaletto mascolo coi controcazzi, pugnaletto ardito e generoso.

Fu quando Manuncularais s’allontanò facendo il pazzo maremare, un poco per il bruciore della ferita e molto per quella macchia, per quella infamità che gli era caduta sulla sua fama d’infamone, fu allora che gli parve di rimanere stranamente solo, solo com’è solo chi muore. In un mare d’occhi di fere, si sentiva morire di solitudine e morendo non ricordava nulla del suo passato: era tutto tenebre nella sua mente ed era chiaro, luminoso solo in quel punto dove aveva come in un ingloria, la visione del pugnaletto marocchino che animandosi, dal suo pugno, s’avventava per aria col filo di lama molatissimo e repentinamente, lui si perdeva, però gli abbassava la cresta, e non per mododidire, per sempre a quel Manuncularais. Sicché, certi momenti gli veniva quasi di persuadersi che sarebbe morto appena quella visione si fosse oscurata davanti ai suoi occhi. Allora si commoveva ancora di più per il pugnaletto perso che lo teneva in vita col suo pensiero come nemmeno il pensiero d’un padre che si era sacrificato per il figlio o d’un figlio che si era sacrificato per il padre.

Si era messo a parlargli, e non aveva la febbre, non delirava, come alla sola persona cara che si fosse trovata al fianco nel momento del bisogno, la sola stata capace persino di perdersi in mare per difendere lui: per questo gli parlava, e parlandogli, fissava all’incirca quel punto di mare dove il pugnaletto era sparito come se ci poggiasse sopra la bocca, e come se il nettaunghie potesse sentirlo: fossi di qualche anno più giovane, gli diceva, credimi, sinceramente te lo dico, mi sommozzerei all’istante per venirti a cercare nell’abisso. Ah, fossi Colapesce, col suo famoso petto a bombé di palombaro, con la sua grande capacità di lena… E fossi, fossi almeno mio figlio ’Ndrja, con la grande capacità del suo petto palombino… Fossi io lui o fosse lui qua, come sarebbe di dovere, qua, al fianco di suo padre… Ma io vecchio, non sono lui giovane, e lui non c’è qua, mi vergogno per lui a dirtelo, non c’è al fianco di suo padre, chi lo sa al fianco di quale estraneo è… Prima, quando me la vedetti pietrepietre con quel Manuncularais, non c’era mio figlio, caro pugnaletto, non c’era nemmeno un cane per dirgli aiutami, e se non era per te, anima buona di marocchino, se non era per te, per te che nemmeno ci fu bisogno di dirtelo per m’aiutare e difatti m’aiutasti, e sennò ti saluto, Caitanello Cambrìa, se non era per te… E che ti mancava a te per essere un cristiano? Ti mancava l’aspetto, ma avevi il sentire in compenso e in questo, eri più del cristiano, perché il cristiano, sentire e sentimento se li giocò ormai con questo guerraguerra, mentre tu, non solo avevi il sentire, ma l’avevi pure grande, l’avevi giusto, come avevi giusta la mira senza nemmeno bisogno della mano che ti stringeva: solo, ti partivi per l’aria e ogni volta che ti partivi, infallibilmente facevi intacca, fosse spalla di femminaro taorminese e fosse pennacchio di ferazza oceanica. Ah, pugnaletto marocchino, ah, come mi servisti maestoso e ti perdesti miseramente, e non ci fu nessuno che, se non altro per figura, per mostra di gratitudine, tentasse di ripescarti. Io, ignaro me, ti tenevo là, nel cassettone, avvolto nella stessa carta oleata dove ti teneva mio padre: per me eri un caro ricordo di famiglia, un ricordo inutile ma sacro, sacro ma inutile. Ti tenevo per orecchino, anello, spilla, ti tenevo insomma per gingillo, per gioia della vista. Questo è un nettaunghie, mi dicevo. Ma io, quale unghia mi netto? Il sale, me le netta lui, l’unghie. Chi me la dà a me una bella mano affusolata, un mignolo con l’unghia lunga? La tengo forse per figura la mano, io? Sto forse a vedermi crescere l’unghia, io? La mano mi serve forse per farmi vento, per cacciarmi le mosche? O mi serve invece per tenermi fittofitto in cima all’albero quando sto a filere? Per questo mi dicevo: che nicchinnacchi con me un nettaunghie? Potevo immaginarti sciabola, scimitarra, durlindana, rasoio per fare sfregi permanenti? Non ti facevo, no, tutto sto spirito d’arditezza, tutta sta sanguinosità giustiziera, sinceramente no, non ti facevo che un giorno tu ti potessi palesare tanto paladino, baffuto e duellante, tu, un gingillino che quella signorina di Sfax teneva dentro la pettorina, tu assaltare e intacciare un così scabroso caporais di Grampo Grigio, un carnazzadipecora pieno di cicatrici… Quale obbligo avevi tu, un nettaunghie, un temperino? E che sentimento ti sentivi? Eri forse mio figlio, per dimostrarmiti così amico? Ah tu non sai, non lo puoi nemmeno immaginare il gran piacere che mi procurasti, ammozzandogli la pinna soprana a quel Manuncularais, ah che gusto grande, pugnaletto mio… A quale prezzo però, a quale… Eri una cosa inutile nel cassettone del canterano, eppure solo che ti pensavo, mi davi come un’illusione di ricchezza. E io, disgraziato amaro, t’ebbi in mano e ti dilapidai, ti pigliai e ti mandai allo sbaraglio: ti pigliai per una volta e fu l’ultima. Se penso, se penso al dolore che provo per te, nettaunghie marocchino, se penso, se penso alla perdita che mi rappresenti, sinceramente te lo dico, non m’importa nemmeno che in compenso sfregiai il capocapo dei celeberrimi Grampi Grigi, quel Manuncularais che pure, a chi non gli avrebbe fatto piacere di dargli un’improsatura: uno che aveva la nomea di gladiatore dei tempi antichi e nuovolava di quella sorta di maniera, uno che aveva intartarata in faccia quell’aria di dire: mi sento tanto malandrino, che pure mi noia, a chi non gli avrebbe fatto piacere di sbassargli la cresta? A tutti, si capiva, e pure a me, pure a me, se però tu non mi finivi in fondo al mare…

Dopo, le cose non furono più molto chiare alla sua mente, perché attorno alla lancitta avvenne il finimondo.

Manuncularais non appena l’odore del suo sangue gli investì le narici, non si differenziò in niente dalle brune abitué di loro conoscenza, perché anche lui, a quel punto, si gettò a fare farsa e tragedia, correndo e sbattendosi come inselvaggito, gridandolo a tutto il popolo che l’avevano insanguinato, e per quanto a un manunculone arcinfanfaro come lui potesse schifargli, dovette lasciarsi sfuggire pure qualche ahi, ahi, per il gran dolore in apparenza, ma sottosotto di rabbia e di bile per l’improsatura che s’era pigliata. Le fere, al solo sentirlo gridare ahi, ahi, un raissone come lui, si erano risentite tutte nelle visceri, e allora dovette essere stato un assalto e soprassalto generale alla lancitta, e di ogni branco, scuola e colonia dovevano essersi riversate là, come si trascinassero dietro il mare. Intorno alla lancitta fu allora come si scatenasse in pieno sole una tempesta di mare e di cielo, un mulinello fischiante di nuvole di vento di pioggia; gli ombrarono la vista, lo insordirono, gli stroncarono i sensi. Si era sentito scendere, scendere sulle gambe sino al fondo della lancitta e da lì ancora, scendere, scendere come si appallottolasse tutto sui ginocchi, sui calcagni, ed era perché gli veniva mancando il cuore. L’ultimo suo pensiero era stato: per la prima volta in vita mia, sto per avere un mancamento.

Era ritornato mezzo in sensi, mezzo, e quel mezzo ancora strambatizzo, però quanto a sentire, al sentire d’orecchi, aveva potuto sentire e capacitarsi benissimo di quello che gli succedeva intorno. A cominciare da tiri di moschetteria dei marinai inglesi, che prima gli erano parsi sparati lontani lontani e poi si era reso conto che gli inglesi avevano deviato sino a là con lo zatterone e ora, gli stavano sgominando d’attorno l’ammucchiamento delle fere e viavia che tutto il fetente variopintume levava l’assedio che rischiava di asfissiarlo, e s’andava sparpagliando lontano, sgombrando mare e cielo della lancitta, lui era tornato a rivedere il sole che la gran nuvolaglia di animaloni gli aveva oscurato.

Poi gli era parso che gli inglesi uncinassero la Borietta con le pertiche, tirandolo a riva fra grandi risate e lui, anche se mezzo in sensi, smaniava con le mani per abbottonarsi i mutandoni, perché aveva l’impressione di averlo ancora in mostra, alla vista di tutti, il suo affarecinese ed era per quello che si scompisciavano gli inglesi.

Peggio ancora però, aveva smaniato quando dalla marina erano cominciate ad arrivargli all’orecchio le voci di questo o di quello dei pellisquadre, lontane e vicine allo stesso tempo come gliele portasse un vento a vaeviene, gridi che finivano in mormorii, e lui smaniava perché capiva che lo calunniavano, ma non aveva la forza di reagire.

«Qua, riportatecelo qua» dicevano di là ai marinai inglesi. «Qua, qua, un povero vecchio di qua è. Stanotte forse gli venne la febbre, lo pigliò il delirio, e nel delirio si dovette credere che era il tempo antico, il tempo di pace. Il porco che fa? Si sogna la ghianda, no? così il pescatore si sogna che vara, e lui, questo si sognò, che varava si sognò, e se lo sognò e varò, varò con quella lancitta di muccuselli. No, non intese sfidarvi a voi, non intese violare le leggi. Di mente, di mente, si dovette alterare un poco di mente, capace che s’impazzì un poco e l’afferrò qualche mala fantasia, un fassimile forse della fantasia che afferrò certi nonnavi che sappiamo noi. Ma ora gli passò, si castigò. Lasciatelo andare, portatecelo qua, nessunissimo pericolo vi rappresenta più. Non lo vedete come s’impaurì? Non lo vedete come si guarda intorno, tutto rimbambinitello, cogli occhi che gli lagrimìano?»

Non riusciva a leggergli i connotati dalle voci, la sua mente s’applicava solo a quello che dicevano; e nel loro dire, strabiliava a sentirsi dipingere alterato di mente, uscito pazzo, vecchio rimbambinito, tremante e bavoso, in tutto e per tutto, insomma, un nonnavo della chiumma di Ferdinando Currò: stentava a capacitarsi che quelli che lo dipingevano erano i pellisquadre e quello che dipingevano era lui, Caitanello Cambrìa.

Il più brutto era stato però nell’accoglienza a terra, perché ormai era tornato in sensi e intendeva bene quello che vedeva e sentiva. Eccettuava solo Marosa che si era premurata a tastargli le braccia e la fronte e a domandargli: «Siete sano? Non vi successe niente? Ma che vi ammattì? Ve n’andaste a fare il giovanotto a mare? ’Ndrja, forse, ve lo scordaste, ’Ndrja?».

Lei sola, Marosa, era stata con lui come al solito, di natura: quanto agli altri, un generale mortorio di facce e scandalizzamento d’occhi. Si vedeva guardato come non fosse più lui, ma un fantasma che tornava di mare. Non pretendeva certo complimenti e battimani, ma un semplice apprezzamento, questo sì, credeva di meritarselo, un’approvazione, un consenso d’occhi, un bravo: forse era chiedere troppo?

Invece, arrancando verso casa, rotto e stordito, con la gistra del conzo e quel morso di palella scheggiata, si vedeva intorno una visiera fittafitta, calata su ogni faccia, come per muto rimprovero e scandalizzamento, quasi che gli avesse fatto malazione a tutti e a ognuno. Gli arrivarono all’orecchio mormorazioni e parolette sotto metafora e segnali di mani e di occhi, e non solo di pellisquadre, ma pure di femminelle e proprio queste femminelle gli svelarono, non volendo, l’arcano di quel mormorio e di quello scandalizzamento:

«Don Caitanello pare un santolazzaro, il meschino» sentiva dire, passando.

«Pare proprio con un piede nella fossa…»

«Lui solo? La fossa, ora, ce la possiamo scavare pure noi…»

«E profonda pure…»

«Per la fera non c’è fossa bastante, se decise di raggiungerti. Non ci fu mai e figurarsi ora che s’impotentì e foresteriò…»

«Figurarsi ora, dovete dire, che don Caitanello l’inselvaggì…»

«Ma perché? Forse ne ammazzò qualcuna, don Caitanello?»

«Ammazzare non sarebbe stato niente. Il peggio è che la lesionò. Meschino, poteva forse fare di più? Chi gliele dava le forze per ammazzare una fera da solo a solo?»

«E quella ora, una grigia gigantona, sradica e sfascia ogni onda che tocca.»

«Si vede bene, là, dritto a manca verso Casablanca, come fa il cavallone pazzo…»

«Se lo scelse bene il tipo, don Caitanello, se non mi ingannano gli occhi, più fetente di quello non poteva trovarlo…»

«Con quello ci creò di sicuro un casobello…»

«E tutto quel codazzo grigioferroso, non le vedete che più lui getta sgridi e s’infuria e più loro addentano l’aria e s’inselvaggiscono…»

«Grigioferrose solo? Di qua pare che si ribellarono d’ogni colore…»

«Ora, il mare ci diventerà un’ondata a riso e una a piantolino…»

«Ora ci scoppoleranno tutte qua davanti…»

«Ne vorranno la pelle e l’ossa…»

«Ci faranno della notte giorno…»

Così, l’incolpavano di avere fatto tigri le pecorelle. Stavano manse manse e lui le aveva innestate di selvaggio: gli aveva avvelenato il dente, morsicato l’orecchio. Insomma, aveva visto male: prima di quella sua sventurata uscita, cariddoti con fere non stavano come assediati con assedianti, macché, si spartivano il sonno, i bocconi di pane, i sorsi d’acqua. Non le aveva viste, le fere coi Castorina? Non le aveva viste con Ferdinando Currò e gli altri nonnavi?

Allora, per la madò, per quanto fosse ridotto uno sconquasso, pieno di dolori, sconocchiato, si era raddrizzato, spalleggiandosi forte, intesandosi tutto, aveva dato una sguardata intorno sospettosamente, come fosse stato gettato dal mare fra gente sconosciuta, d’abitudini animalesche e inospitali, e poi, con quella gente là, aveva tenuto il seguente parlare:

«Mi sbaglio o capitai fra gente che s’addobba la pancia di carogne di fere e s’avviziò al punto che con le fere ormai ci simpatizza e gli porta il lutto? E dire che fra tale gente ci sono certi ingenuazzi che la fera la stimano ora più di prima grand’innimica e gl’ingenuazzi che fanno, non potendo fare altro? se la pensano alla coatta e con rischio personale e perdita di preziosi averi, varano da soli e le fere vanno e le spinnano di pinne e di penne. Ma che gli vale, che gli vale? Gli vale forse qualcosa, a st’ingenuazzo che vi parla, che fracassò a colpi di palella una vecchia navescuola porposa? A che gli vale? Lo complimentano per caso? Forse nemmeno gli credono, anche se quella porca è ancora là, che se la chiamano, gli risponde. O gli vale forse, a questo baccalaro, che affrontò un potentone, potentone e fetentone, di quelle Grampo Grigio, un animalazzo che era tutto una cicatrice? O gli vale che un tale gladiatore intartarato di cicatrici, l’affrontò armato solo di una scarda di pugnaletto, una specie di nettaunghie marocchino, un gingillino, che fra l’altro era un caro ricordo di famiglia e con suo grande dolore ce l’appizzò nell’impresa? A che gli vale, che gli vale che gli lasciò il segno a quel raissone forestiero, che gli ammozzò la cresta con un temperino, con una limetta per le unghie? Gli illustrissimi pellisquadre vedettero forse bene la cosa? Gli dissero forse: grazie, don Caitanello, eravamo degradati, in infamia, e voi di colpo ci risollevaste il prestigio, questo forse gli dissero? Qualcuno che sentisse la cosa, dovrebbe pensare di sì, che gliene resero merito, che lo portarono in palmo di mano. Eh, sì, qualcuno fuori di qua, un estraneo di passaggio, sentendo il fatto, penserebbe subito di sì, penserebbe che, in piccolo, l’accolsero come accolsero i messinesi don Giovanni d’Austria dopo che con la sua flotta aveva sterminato i Turchi, e cioè dicendogli perlomeno: grazie, grazie, grazie tante, anche se a don Giovanni glielo gridarono in lingua francese per maggior complimento: gran mersì, gran mersì, facendogli poi per giunta la statua. Chi sentisse il fatto, penserebbe che l’accolsero così, e non perché Caitanello Cambrìa si presume all’altezza di quell’Ammiraglione, ma perché Turchi e fere non fanno poi gran differenza: penserebbe che l’accolsero in piccolo come i messinesi don Giovanni d’Austria, penserebbe che magari non gli gridarono un gran mersì, ma che perlomeno glielo gridarono piccolo e in lingua nostrana, insomma un grazie semplice e naturale, breve e sentito. Invece, non gli gridarono nessun grazie, né piccolo né grande, né mersì né grazie. Tutto quello che gli gridano è l’impallidimento di faccia per quel Manuncularais che si lamenta maremare, inferocito più per la vergogna che per il dolore: e con questo, sottosotto, gli gridano la mezzafrase, lo strambotto, la mormorazione delle femminelle di cortiglio, il rimbrotto cogli occhi, l’ingiuria a bocca chiusa, la bassa calunnia… Ecco che gli riservarono a st’ingenuazzo. Uno, uno solo che gli avesse fatto l’onore di una stretta di mano, anche solo per faccia lavata… Alla faccia tua, Caitanello».

E i pellisquadre, i pellisquadre si pronunciarono di persona? Li sentì, sì, i pellisquadre, li sentì, ne sentì uno per tutti, sentì il bosso, sentì Luigi Orioles, si scialò a sentirlo che gli diceva:

«Con questo che dite, e sarebbe a dire che non vi facemmo faccia né salamelecchi, mentre, secondo voi, c’impensierimmo solo per quel Grampo Grigio, ci date un vero dolore al cuore, caro don Caitanello, e perciò scusatemi se papale papale vi vengo a dire quanto segue. Dovete sapere perciò che il pensiero della fera inselvaggita per causa vostra ci venne dopo, ci venne ora, perché proprio nel mentre c’era il fuggifuggi di tutte quelle fere che vi annuovolavano di sopra, ci scandaliammo dell’impazzimento di quel Grampo Grigio e allora sommando due più due, capimmo che per quello le fere vi avevano sdiluviato sopra. Ma questo fu ora, prima ci fu l’ambascia per la vostra sorte oscura. Ora che vi abbiamo qui davanti sano e salvo, ve lo possiamo dire apertamente: don Caitanello, ci dicemmo, si pigliò invidia di don Ferdinando e della sua chiumma nonnava. Varò la stessa lancitta e pigliò mare scuroscuro… Mentalmente ognuno di noi vi disse addio. Ci venivano gli scrupoli: forse mancammo con lui, ci dicemmo. Forse non gli dettimo discorso, lo lasciammo solo coi suoi pensieri. Meschino don Caitanello, solo, senza notizie dell’unico figlio e senza parole di amici, dovette pensare che viveva all’inutile ormai, non vedette più scopo a campare, tale e quale a Noè e agli altri nonnavi. Ora la calante ci riporterà di nuovo la lancitta vuota pure di don Caitanello. Ora la bruceremo quella lancitta calamitosa, ci dicemmo. Vi fate l’idea come eravamo sicuri della vostra dipartita? Lo capiste come ci eravamo speranzati?».

E tutti intorno a lui accennanti sì, sì con la testa: sì, sì, vero, verissimo, tutti, tutti ormai lo ritenevano calato dalla rema profondo sprofondo per Jonio. In altre parole, o morto o morto. Nei loro ragionamenti, di Caitanello Cambrìa ormai se ne vedevano bene solo i pesci: insomma, si erano bell’e spensierati di lui e lui, col suo riapparire, gli aveva strambato i calcoli, data una delusione. Gli venne l’istinto, quasi quasi, di scusarsi e dire: perdonate l’indelicatezza, perdonate l’ardire che ebbi a restare in vita e a ripigliare terra. Ma si sentiva troppo spoetizzato per farci dello smacco.

E non bastante, quell’Orioles, quella mente di Salomone, che capiva tutto, quella lingua loquentissima che spiegava tutto, dopo la tragedia gli faceva l’aggiunta della farsa:

«Così quando vi vedemmo nei guai grossi, in mezzo a quella ribellione di fere, volete sapere francamente che pensammo? Meno male, pensammo. È ancora vivo quel tappo di cannone, tanto è vivo, che c’incattivì le fere. E sennò, era Caitanello Cambrìa, sennò?».

Pensava forse di rimediare facendo la bocca a riso, quel grande politicante. Ma a lui ormai era caduta la benda e la verità che vedeva, lo abbagliava. Era vissuto, dunque, per tanti e tanti anni fra gente incognita e trista, stimando persone per bene, d’animo retto e gentile, persone che alla prima occasione s’arriffavano l’amico sano sano, vivo vivo. Persone con cui era stato nella buona e cattiva sventura, con cui era passato per tempeste e sereni; persone con le quali, se il pescato non bastava a sfamarli, avevano sempre diviso alla magnanima, lui e ’Ndrja, che non avevano per casa né femmine né vecchi né muccusi: la parte di loro spettanza, se la giostrassero fra di loro, Scarfì e Palamara e Ritano, quelli che erano carichi di figli… E queste, queste qua, erano quelle stesse persone che aveva beneficiato? Ah, doveva proprio ringraziare la guerra che li aveva fatti uscire al naturale…

In questi pensieri s’era andato ritirando in casa: si sentiva tale uno sfinimento, tale un giramento di testa che ai suoi occhi la marina sembrava muovergli sotto i piedi e rovesciarlo a gambe all’aria. Sulla porta però, si era voltato all’indietro, perché si sentiva come un groppo di fiele in gola e doveva sputarlo fuori, non ce la faceva a inghiottirlo.

«Una sola curiosità mi dovreste levare» aveva detto a quel signor bosso Luigi Orioles. «Se non è chiedere troppo, m’avreste a dire com’è che mi poteste in mente vostra apparigliare a un Noè che aveva gli anni del cucco, imbarcarmi con dei nonnavi che avevano tutti gli anni di Matusalemme? Forse perché non mi cibavo delle carogne di fera che tanto vi diletta a tutti voi? Per voi allora, il mangiare carogne sarebbe segno di gioventù? E sennò, che mi trovaste di tanto vecchio? Forse mi vedeste seduto alla sedia, talmente mummione che mi dovevate mettere e levare, imboccarmi, asciugarmi, spogliarmi, rivestirmi, sbottonarmi i pantaloni, tirarmi fuori l’affarecinese e tenermelo coll’indice e il pollice per farmi pipìare? Quest’impressione vi detti, che ero tanto rimbambinito che non ce la facevo più nemmeno a pipìare da solo? V’apparii perciò pure io un nonnavo? Un pesomorto, un mangia pane a tradimento, una bocca inutile? O peggio, peggio ancora, v’apparii un elemosinante, uno che campava della vostra carità, un pezzentiere dietro alla vostra porta? Ma che v’apparivo, che v’apparivo, per la madò, questo mi smidollo di sapere, che v’apparivo per immaginarvi che spontaneamente mi levavo di mondo, che un certo momento issavo con le casse e varavo alla morte come Ferdinando Currò e compagni? E che v’apparivo per liquidarmi col pensiero vostro, per legarmelo al collo come un macigno, il pensiero vostro, e gettarmi a mare dov’è più profondo, quasi fossi una fetente carogna che v’appestava l’aria? Questo coraggio barbaro vi sentiste, e ora, ora, vedete quel terribilissimo Grampo Grigio che fa il cavallone pazzo e non vi capacitate com’è che io, con un semplice nettaunghie, potetti mozzargli la pinna soprana. Secondo voi, non fui nemmeno capace di morire, questo solo pensate, e non pensate, questo no, alla capacità che ci dovetti mettere proprio per l’incontrario, proprio per non morire, con quel micidioso gladiatore che già m’aveva segnato a libro nero. Uno così lo dite vecchio, eh? Qua, forse questo s’invecchiò, questo sì, ve lo concedo, questo può darsi che s’invecchiò per difetto di uso, che si ridusse rattrappito e affumicato. Questo, ma non la mente mia, il braccio, il polso mio. Questo qua, questo, a questo ditegli vecchio.» E con la mano a taglio s’indicava fra le gambe l’affarecinese che pure lui però, vecchio o non vecchio, la sua parte l’aveva fatta, solo a farsi vedere dalla lancitta, aveva spopolato fra le fere.

Quel grande bosso storceva la bocca come l’avessero pigliato all’amo, boccheggiando e cercando le parole senza trovarle.

«Qua, a questo ditegli vecchio. Questo è vecchio, questo…» continuava a ripetere lui, mentre si ritirava in casa e si rintanava a leccarsi le ferite.

Poi, quand’era ormai troppo tardi, anche se stava ancora incasando la porta, erano venuti alla sua soglia, bussando per offrirgli la stretta di mano, quello che prima gli avevano rifiutato.

Prima, allo scendere dalla lancitta, non aveva in mente che quello. Dopo i momenti che aveva passato, di grande e quasi mortale solitudine, gli pareva che i suoi amici pellisquadre, quelle facce, quelle sagome sulla marina, rappresentassero il suo unico bene. Anche le loro voci da terra, in un primo, primissimo momento, gli avevano fatto quasi tenerezza. Erano là, si pigliavano premura di lui: si sentiva già nella sua le loro destre, la sola idea di quelle strette di mani lo consolava, lo ripagava, lo premiava.

Poi però, a terra, aveva avuto quel disincantamento. L’avevano visto che s’andava nettando la destra sulla coscia, sapevano benissimo che senso aveva la mano destra nettata sulla coscia dei pantaloni, però nessuno si era fatto incontro con la destra tesa verso la sua, nessuno, nessunissimo. Avevano voglia di dire ora:

«Avanti, don Caitanello, schiavardate la porta e diamoci, d’amici, una bella stretta di mano».

’N culo, ’n culo… Prima no, quando di dovere, e poi sì?

«Vi lasciamo i muccuselli quaddiètro alla porta» gli dissero alla fine, quando non si vedettero degnati perché di dentro casa la risposta fu sempre silenzio di tomba. «Casomai, gettategli una voce a sti muccusi, così noi veniamo, ci stringiamo la mano e pace fatta, eh, don Caitanello? Calmatevi i nervi e poi ci chiamate, a piacere vostro.»

Gran gente bontatosa, gli lasciavano i muccuselli in vedetta, gli davano tempo di calmarsi i nervi: che voleva di più? Ma quella, forse, era generosità? Si capiva che ora si vergognavano e volevano metterci riparo: perché difatti, quando mai si disse nella storia che un pescatore scampò a pericoli di mare e messo piede a terra, non gli fu stretta nemmeno la mano? Mai si disse nella storia. Si disse solo nel millenovecentoundici, quando la chiumma della palamitara Rondine I, data ormai per persa, rientrò dopo tre giorni, però persa lo stesso, e persa senza scampo, dato che si tenevano tutti l’anima tra i denti, ridotti agli stremi dal colera. Ma anche allora la gente alla marina allungò mani e braccia, si fece per abbracciarli, solo che don Vincenzo Laganà, che era il bosso della Rondine I, con l’ultimo fiato si mise e gridare: scansatevi da noi, non v’ardite di toccarci, sia parenti e sia amici, perché ci pigliammo il contagio, scendendo per rifornirci d’acqua a Giampilieri. Ma poi, i colerosi dovettero lo stesso manovrare i remi come lance e mazze per respingere le mani di parenti e amici e farsi strada verso la ’Ricchia, dove s’ingrottarono nelle caverne di sopra, che poi infatti si dissero e si dicono dei Colerosi, perché di laddèntro non uscirono più nemmeno morti, e difatti, quando ancora non si sapeva se erano tutti morti, vennero le guardie e intasarono le caverne con lo zolfo. Ma gli riuscì forse facile ai colerosi passare senza farsi toccare da tutte quelle mani e scansarle dal contagio? Né erano solo mogli e figliolanze che gli volevano stringere la mano, tutta Cariddi si voleva congratulare perché, peste o colera, quando ormai si era speranzati, la Rondine I, dopo tre giorni, rientrava di mare e quello contava per intanto, del contagio se ne sarebbe parlato poi: il colera era cosa del momento, la stretta di mano, invece, era cosa di sempre, la pestilenza s’originava fuori della persona, la stretta di mano invece, era e sarà sempre cosa incarnata nella persona e specie nella persona della gente pescatrice, e per questo succedeva che l’animo magari si rincuneava in dentro alla parola colera e la mano invece, per forza di natura, si muoveva in avanti a palmo aperto per fare quello che sempre fece quando tornò di mare una chiumma che si riteneva persa.

No, non si disse mai prima, non si disse nemmeno cogli appestati della Rondine che non fu stretta la mano a chi pericolò la vita in mare. Si disse con Caitanello Cambrìa, con lui per primo, con lui unico e solo, trattato peggio d’un coleroso e peggio del peggio nemico, perché nemmeno al peggio nemico che scampò ai rischi di mare, si nega la stretta di mano. Ma forse proprio per questo: perché se la sbrogliò e tornò, tornò vivo e non sparì morto, forse proprio per questo non gli avevano stretto la mano, proprio per quello per cui si stringe a tutti, proprio perché se la scampò da un incallito Grampo Grigio, da quell’animalazzo mortifero, quel Manuncularais che ancora faceva ahi, ahi e gli feriva l’orecchio delicato agli amici suoi…

Eh, sì, sta degna novità portarono, questo precedente malazionario, certi individui di nome Orioles, Palamara, Ritano, Scarfì, Schirò, Scoma, tutta insomma la bella compagnia che quel giorno si calò la visiera disconoscendo l’amico. Poi però, gli era dovuto venire un qualche intimorimento, perché di sicuro gli era passato per mente, che se la malazione si risapeva, la voce di popolo maremare, da barca a barca, li avrebbe tacciati d’infamità. E così gli lasciavano i muccusi di guardia dietro la porta, si gettavano sotto le bandiere per salvare le apparenze: ’n culo, ’n culo… diceva e ripeteva lui. Là, rintanato, lui si leccava le ferite, ma quelle erano ferite che bruciavano più a chi gliele aveva fatte che a lui che le aveva ricevute.

Sino a tarda sera quei muccusi e muccuselli: Sarino, Nicolino e Giovannino, gli avevano ciuciuliato dietro la porta:

«Don Caitanello, la volete fare la pace? La volete la stretta di mano? Glielo andiamo a dire ai padri che la volete, ora che venne notte?».

’N culo, ’n culo, a padri e figli, ’n culo, ’n culo ai vostri padri e a voi muccusi e muccuselli.

Ancora tutto l’indomani si misero a musica dietro la porta con la loro stretta di mano come un’offerta di grazia. Si degnò pure di venirlo a evocare e invocare, un vero onore, il bosso don Luigi, e anche il Delegato di Spiaggia. ’N culo, ’n culo. Il bisogno è vostro, non mio: voi vi sentite rimordere, voi malazionari. A voi, vi fa gioco ora la stretta di mano, a voi vi preme forte, ora. A me, ora, se mi scapriccia, mi stringo la destra con la sinistra. Oppure mi trovo una fera dato che dimostrai di sapermela trovare, e la stringo a lei la manuncula, meglio la fera, parola d’onore, di meno mi spoetizzo.

«Don Caitanello?» gli facevano. «Diventammo forse muccuselli che ci teniamo il muso e ci parliamo con la porta di mezzo?»

E tanto per non sbagliarsi, loro se n’andavano e proforma di vedetta, a giocare dietro la porta gli lasciavano precisamente i muccuselli.

«Don Caitanello, vi faceste conciliante? Ancora non vi squagliò il cuore di avere la stretta di mano? Gliel’andiamo a dire ai padri che vi squagliò?»

’N culo, ’n culo ai vostri padri, muccusi.

Quel giorno, il giorno dopo e l’altro ancora, Orioles e soci, più per bocca di quei muccusi che per la loro, continuarono a offrirgli la stretta di mano. S’illudevano forse di fare quello che fece il magnanimo conte Orlando, che per tre giorni e tre notti duellò con Donchiaro, offrendogli pace a ogni alba e tramonto, dato che non aveva cuore d’ammazzare un paladino coraggioso e persona perbene qual’era Donchiaro. Donchiaro, Donchiaro, vuoi fare la pace? No, gli rispondeva Donchiaro, e alla fine del terzo giorno di duello, Orlando, sentendosi rispondere ancora no, pronunciava queste esatte parole: e allora, il sole tramonta, la luna apparisce e Donchiaro finisce, e con dolore al cuore, gli dava il colpo di grazia.

C’era questa differenza, però: che loro, messi in un mazzo, non facevano nemmeno un’unghia del conte Orlando, eppoi se la sognavano quella magnanimità e lui, di parte sua, non era certo quel Donchiaro che finiva per pigliarsi il colpo di grazia. Successe però, che quando passarono tre giorni e tre notti e lui era ancora fermo, incrollabile dentro casa, con la sua ragione contro il loro torto, da parte di qualcun altro gli veniva vibrato un colpo durissimo, ma da una parte da dove non si poteva parare, da qualcuno dal quale non se lo poteva mai aspettare.

Io qua sono, si diceva lui all’alba del quarto giorno. Venite amic’innimici, venite a gettarvi sotto le bandiere della mia porta. Venite a rioffrirmi la vostra mano destra stantiva di tre giorni… Poteva mai aspettarsi che si presentasse un altro, con un’altra mano stantiva, e che specie di mano e come e quanto stantiva?

Quando vide quel bonfigliolo di Federico Scoma con la sua mano lazzariata, il pensiero che fece, fu: guardate che strattagemma mi escogitarono per impressionarmi. Federico arrivava preciso a puntino per fargli gioco a loro, lui e quella sua mano. In viaggio di trasferimento dall’Ospedale Militare di Taranto a quello di Messina, quel bonfigliolo aveva fatto una scappata per vedere padre e madre: e prima di ripartire, non passava a salutare don Caitanello, un bonfigliolo affezionato come Federico, uno di quelli che con ’Ndrja si spartivano il sonno? Passava, passò, e dato che passava giustappunto per salutarlo, poteva non vedergli quella sorta di mano? Gliela vide, e non si vergognava di dire che quando vide la mano destra di Federico, la sua superbia che era partita a cavallo, tornò a piedi, tornò anzi strisciando per terra. Quelle strette di mano, disprezzate e rifiutate, se le era sentite allora spuntare sulla faccia come voglie rosse, rosse vergogne; e nel palmo della mano destra gli era venuta una gran dolenzia, un freddo lancinante, insopportabile, come se glielo trapassasse un ferro rovente e subito un vento gelido corresse dentro alla lacerazione. Proprio la visita di uno che non gli poteva stringere la mano, gli doveva capitare, una visita e una vista che gli lasciavano nel palmo della mano tali un languore e un vuoto di desio, che la mano pareva essergli diventata trasparente, con la luce che la perforava da parte a parte, tutta a dolidoli.

Sul mezzogiorno dell’uno, o forse del due? di quel mese, si era sentito battere alla finestrella dalla parte di dietro. Chi poteva essere? Qualcuno di quegli scaltroni, per caso? S’illudevano forse che pigliato dalla parte della finestrella, s’arrendeva, faceva pace? E sennò, chi? Marosa, per la verità, era venuta in quei tre giorni a colloquio con lui alla finestrella, forse per non farsi vedere dal bosso suo padre, ma alla calata del sole, verso le quattro: era lei per caso, fuororario?

«Chi è che batte a questa finestrella?» domandava, la mente lontana miglia e miglia da Federico Scoma, come da ogni altro degli sbarbatelli di cui non si sapeva più né vecchia né nuova.

«Io sono, don Caitanello. Federico» si sentiva rispondere.

«Federico, chi? Federico Scoma?»

«Sissignore, don Caitanello. Federico Scoma. Se non vi porta incommodo, un saluto vi venni a dare.»

Apriva allora la finestrella e se lo trovava davanti, il bonfigliolo, in pieno sole, nel riverbero che lo pigliava alle spalle dalle dune, un gigantello pallido pallido, con le occhiaie scavate, i lineamenti patiti, la pelle stirata sopra l’ossa, ridotto tale dagli stenti, che pareva il suo fantasma. Accanto, gli stava don Enrico, che per tutto il tempo non fece che soffiarsi il naso, ma erano gli occhi che gli scolavano per il figlio e siccome se ne vergognava, si teneva il fazzoletto davanti.

«Oh, Federico, tu qua? O che piacere, che piacere mi fa. Mi pare quasi che vedo ’Ndrja.»

Gli dà allora la mano destra e si vede rispondere con la sinistra. Lo guarda allora negli occhi come per dirgli: la sinistra mi dài? portasti forse una nuova moda? e della destra che te ne fai, per tenertela così fitta sotto la finestrella? la riservi forse a qualcuno più degno di me?

Federico però, innocente di tutto, arrossiva un poco alla punta degli zigomi, poi sorrideva patito patito e pigliandola di sotto con la sinistra, sollevava sulla finestrella la mano destra, infagottata sino al gomito in un sacchetto d’incerata nera, dicendogli:

«Perdonate, don Caitanello. Alla destra sono impedito».

Don Enrico si nascondeva il viso nel fazzoletto e quel gigantone di bonfigliolo gli calava gli occhi sopra col suo sorriso di martire dispiacente per chi lo vedeva e soffriva delle sue pene; poi tornava a guardare lui come a dire: scusatelo mio padre che non si sa trattenere, tenendo sempre quella mano sollevata come l’avesse appesa al braccio per un gancio.

«Che ti successe alla mano? Che ti fecero, Federicuzzo?» riusciva appena a dirgli.

Federico scioglieva coi denti la cordicella che gli stringeva sopra il gomito quella specie di cappuccio d’incerata; lo sfilava e dalla manica del camisaccio compariva come un rotolo di carne, col rosso di sangue dove violaceo, di fiamma, arroventato veniva di dire, e dove pestato e aggrumato e nero, ma nero malo, nero ulceroso, come di negreria di carne morta. Alla prima occhiata gli pareva che Federico si fosse nascosto dentro la manica del camisaccio quel rotolo di carne vaccina, ma guardava meglio e vedeva che il rotolo sanguinoso s’attaccava al polso, era cioè a dire la mano destra: era quella che era, non quella che era stata.

Fissava quella terribile pendula di sanguinaccio e sentiva che tutto il suo sangue gli andava via dalla faccia e sentiva di pigliarsi di pallore, di pallore e di impotente meraviglia, come un morto cogli occhi aperti.

Federico gli teneva quello scempio di mano sollevata davanti agli occhi perché la vedesse bene, di lato, in luce, pendente dal suo braccio come fosse appesa a un gancio di macelleria: era un rotolo di carne martoriata come fosse stata in bocca ai cani, un muscolo sformato e sfilacciato, con nervetti e protuberanze schifose, cresciutegli sopra come gigliature di patate. Dopo un po’ che ci teneva sopra gli occhi, ebbe come l’impressione di sentire un puzzo leggero di bruciaticcio, un sentore rovente, spento ma incarnato, che il calore del sole pareva risvegliare sotto la sua cenere scolata di sangue. Ma Federico lo guardava e lui tratteneva il fiato e stringeva le pupille, sperando così di non scandaliare quel meschino, o peggio ancora, don Enrico che soffocava i singhiozzi nel fazzoletto, del ribrezzo che gli dava la sua mano macellata.

Stanato dall’oscurità e parato là in faccia al sole, si sentiva stralucere gli occhi e la debolezza, in aggiunta, gli dava giramenti di testa. Forse per questo, passava un momento, in quella luce accecante, nell’ammutimento suo e degli altri due, durante il quale la scena di Federico, che gli mostrava quel rotolo di vaccina ulcerata, e di lui che gli stava davanti, pigliava agli occhi della sua mente un senso che non era solo quello che aveva nella realtà, ma quello più quell’altro, che come è notorio, ogni scena della vita tiene sotto velame, e raro e a rari manifesta, e che sarebbe il senso della verità massima.

In quel momento, agli occhi della sua mente fu tutto bianco, arso e abbagliante là, intorno a loro, eccetto qualcosa che Federico aveva pescato allora allora e che gli teneva alzato davanti agli occhi, domandandogli se l’aveva mai visto un animale di quella fatta. Don Caitanello, vi è noto per caso st’animale schifevole e strano? pareva domandargli Federico e lui pareva rispondergli: ma quale animale, Federicuzzo? non lo vedi che è una manuncula di fera? pinna pettorale, non ci può essere dubbio, e si direbbe che un animale più grosso gliela strappò a qualcuna di quelle scialacquone, la masticò e poi sputò, ma per quanto aggrovigliata, a malapena sgrossata, quella è comunque manuncula di fera. Non li vedeva, quel bonfigliolo, i legamenti fra dito e dito, con la pelle più tenera e brunastra, che quasi traspariva alla luce, la membrana grisposa, abbranchiante e sditata delle manuncule? Non li vedeva? Non vedeva? O per meglio dire, non immaginava di vedere?

Era chiaro che per effetto della luce, dopo tre giorni che stava nell’oscurità più fitta, e per effetto pure di quella carne rivoltante che gli dava come una nausea, andava pigliando decisamente abbaglio: ai suoi occhi, infatti, la scena sempre più si figurava come se lo stesso Federico ritraesse il gomito per natura e lo stesso suo braccio fosse corto corto, un braccetto, e in conclusione come se quella manuncula pezziata gli sporgesse personalmente a lui dal fianco. Arrivava al punto che lo guardava in faccia e gli pareva che il bonfigliolo nascondesse fra labbro e labbro un sorriso tagliente, una smorfia perfilata fittafitta di dentuzzi. Oh potenza divina, esclamava allora dentro di sé inorridito. Oh potenza divina, ma che mostri di natura t’insogni? Che confusione di razze fra cristiani e fere vai facendo? S’impadronirono del mare e verrebbero ora a impadronirsi della nostra stessa figura, di noi? Ti schifò dunque tanto il cristiano, che simpatizzi con la fera, tanto che gli ridài la figura che prima, si dice, gli levasti?

Ma la fera, che di cristiano tutto ha e tutto fa, alla parola, alla parola loquente loquente cristiana, non arrivò ancora. E difatti, non appena Federico riapriva bocca, subito, ai suoi occhi, tornava cristiano con la sua bella ingenuità e il suo mezzo sorriso di bonfigliolo, milia e milia lontano dalla famigerata smorfia:

«E di ’Ndrja, don Caitanello, di ’Ndrja ne avete notizie?» gli faceva. «Eh, devo alzare gli occhi al cielo e baciare in terra, io, per la fortuna che ebbi a scapolarmela sano sano.»

«Sano sano. Sentitelo, sentitelo…» prorompeva don Enrico. «Con quella mano destra che gli sta facendo passare le pene del lino, sano sano dice…»

«Figurarsi, la mano destra» faceva Federico, noncurante. Solo in quel momento sembrava accorgersi di suo padre, che girato verso le canne, piangeva nel fazzoletto. Gli dava un’occhiata come non se ne persuadesse e poi, quasi parlasse d’un muccusello, mormorava:

«Lo vedete? Da quando che gliela mostrai, sta mano disgraziata, non fa che gettarsi il quaglio…». E poi, alzando la voce, aggiungeva: «Però, don Caitanello, voi che ne dite? tutto sto gran valore ha una mano? Quasi quasi, a guardarla bene, una mano si può dire che è fuori dalla persona. Diteglielo, diteglielo voi a mio padre che è niente. O gli pare a mio padre che ha più valore perché è la destra? Se non fosse per l’abitudine della stretta di mano, la sinistra basterebbe e avanzerebbe. Eh, don Caitanello, non è vero che basterebbe e avanzerebbe? Eppoi, per vera legge, la sinistra si dovrebbe stimarla assai assai di più della destra, dato che è la mano del cuore. Eh, don Caitanello?».

Don Enrico non si voltava nemmeno, agitava una mano col fazzoletto come salutasse suo figlio, addio, addio, e poi, con la voce che era un tremito, diceva:

«Questo baccalaro di figlio mio crede che è per la mano che mi getto il piccio e non perché penso che mentre a lui lo martirizzavano, noi madre e padre ignari, inconsapevoli di tutto, ce ne stavamo qua, qua, all’oscuro di tutto senza un’ambasciata, senza un rigo, niente. Ah, se penso che in questi tre mesi ci potette succedere pure di ridere, a padre e madre, ah, se penso, se penso. Diglielo, diglielo a don Caitanello il crucifige che ti fecero su quella pendula di sanguinaccio».

A Federico, si vedeva che lo angustiava più suo padre che la mano:

«Gli dissi che ci feci il callo, che non mi pare manco la mano mia, ma la mano d’un altro, fuori della persona mia, niente, non mi crede».

«E diglielo il crucifige, diglielo di quella miria di schegge che ti levarono a una a una con le pinzette come spine di ficodindia» insisteva don Enrico. «Questo è tanto baccalaro che capace che nemmeno ci fece caso che gli fecero un crucifige.»

Don Enrico non si capacitava proprio che suo figlio si facesse pregare tanto per parlare ancora una volta del suo crucifige. Federico faceva pazienza e si rinfoderava la mano nell’incerata, come gli paresse troppo vedere la mano rivoltante e sentire contempo la storia di come se la ridusse in quello stato rivoltante: poi, con un sospiro s’assoggettava al volere di suo padre e diceva quale fu, come fu il suo crucifige, però senza immedesimarsi e risoffrirne, restando anzi spassionato e allianandosi quasi quasi come se si trattasse d’un altro:

«Sta mano qua si straviò tornando dalla Tunisia con un convoglio di soldati nostri mezzi vivi e mezzi morti, quando ci attaccarono gli aereoplani inglesi e io restai ferito. La bomba incocciò in pieno il castello di prua e le schegge nientemeno corsero alle mitragliere di poppavia: il mitragliere, un certo Festa di Molfetta, restò col dito al grilletto e io avevo il nastro in mano, fui tempestato di schegge in tutta la persona, ma specie a questa mano qui. Sta figlia di buonamadre pigliò l’aspetto di un appuntaspilli con quelle miria di schegge che la trafissero. Mi pareva un qualche animale con tante bocche e ognuna di queste bocche si pasteggiava un amo, ma non si sapeva se era ignescato l’amo o se l’amo aveva ignescato la bocca. All’ospedale, a una a una, mi tirarono fuori quelle che potettero, ma poi mi venne l’infiammazione a tutte le bocchette aperte e la mano dalla punta delle dita sino al polso, mi diventò tutta una suppurazione. Con la suppurazione, mi morì la carne e mi cominciò a cadere pezzo a pezzo. Questo sinceramente mi impressionò, perché mi passò per la mente che si poteva trattare della cosiddetta lebbra. Il bello però cominciò dopo: la mano, che m’era diventata rachitica come un ramo di limonara pigliato di malsecco, mi rifiorì, rimise carne all’osso. La carne eruttava, mi eruttava, e la mano mi cresceva di mole a vista d’occhio. Me la sentivo in subbuglio, tutta ribellata dentro. Me la vedevo sbafarare sotto gli occhi, sta sventurata ’mara, callosa, imbozzuta e spinosa come una pala di ficodindia. Oh, ma era bella, la cosa. A me, se vi devo dire, mi pareva un cinematografo. Gli ufficiali medici, vi potete figurare, manco alzarono il sopracciglio: che era una novità, quella, per loro? Mio padre solo si scandalizza, come se mi succedesse solo a me. Maggiore, capitano e tenente venivano con una bacchetta d’un colore come di madreperla che fra di loro chiamavano nitrato d’argento, e con questo nitrato d’argento, senza dolore loro, mi causticavano quella specie di carnegramigna e di erbaporcellana che s’andava rigettando mano mano. Mi spiego che facevano? Con quel nitrato d’argento che mi passavano velovelo sulla carne ribellata e mi faceva un effetto di ghiaccio infocato e mi lasciava come una bava grigiastra, ci mettevano un fermo, fermavano l’eruzione, questo facevano a senso loro. Gli davano così una sgrossata e poi passavano al più difficile, che era quello di rifarmi la forma delle dita. Maggiore, capitano e tenente si mettevano a ritagliarmi le cinque dita come un disegno a ricalco: però loro, per parte loro, non erano padreterni e io per la parte mia, non ero fango e creta, che alla leggera m’impastavano e mi formavano. Eppoi, la carne gli aveva ormai pigliato la mano a loro come l’aveva pigliata a me. Finivano appena di pareggiarla e sfrondarla del sovrappiù, finivano di scarnificare, uno a uno, il pollice, l’indice, l’anulare e il mignolo, che subito, bastava che venisse notte e che magari io mi poggiassi la testa sul cuscino, e la pianta selvaggia entrava in terribile accalorazione, rigettava bottoni e bottonelli, s’aggigliava di escrescenze, sfilacci e spuntoni. Io, ’maro me, mi svegliavo con l’impressione che la mano mi sudava cera sino al polso, e nel sudare mi pareva di sentire la mano che si figliava, con suo grande strazio, di tutte quelle gocce carnose che stillavano in fuori, calde e scivolose, proprio come di cera, e subito si gelavano e si rassodavano come porri. Io stavo, stavo con l’orecchio teso allo scuro, ma poi finiva sempre che m’addormentavo come se il conto non fosse mio. Il bello era poi la mattina, che il tenente veniva per la visita e mi trovava col braccio allungato fuori dal letto, tanto che quasi toccava il letto accanto, e pareva veramente il ramo di una limonara con tutti i bottonelli che selvaggiamente aveva gettato fuori nella notte. Il tenente si meravigliava che io non avevo chiamato nessuno e che anzi ero ricaduto in sonno, placido placido. Ma che dovevo fare? Il tenente vedeva che la carnaccia, con tutto che ci avevano passato di nitrato d’argento, era sboccata nuovamente fuori sforzando la bendatura e si perdeva da ogni parte: ma per la verità, che gli poteva fare il nitrato d’argento? Quello era un vulcanello che eruttava a getto continuo e il nitrato d’argento, se mi perdonate la sboccataggine, glielo poteva solo scoppolare. Maggiore, capitano e tenente però, mattina per mattina venivano in tre con quella bacchetta che pareva di madreperla e mi davano la solita ripassata di nitrato d’argento. Mentre mi sfregavano la mano, si davano occhiate fra di loro e mi dicevano che gli costavo un occhio della testa con tutto quell’argento che gli consumavo. Quasi quasi te la potevi fare d’argento, la mano, per quanto te ne passammo, mi disse una mattina il tenente, che alla fine veniva solo, senza più il maggiore e il capitano. Di tutto sto consumo di nitrato d’argento io però, onestamente, non mi capacitavo. Per finta me lo dicono, pensavo io, per pigliarmi un poco a pizzola: perché la bacchetta che mi sfregavano, a me mi pareva sempre una, una e per giunta che non si consumava mai. Il fatto è però che dopo sette mesi che mi inargentavano, una mattina viene il maggiore in persona e mi dice: ma lo sai, Scoma, che c’impoveristi? Eh, sì, quella tua mano è affamata d’argento, una vera dilapidatrice. Per questo ti mandiamo in Sicilia, perché là arrivò già l’argento degli Alleati e la tua mano là si potrà saziare… Oh, quello era il maggiore, per forza serio doveva parlare, e allora pensai che era vero forse che gli consumai tutto il nitrato d’argento: perché, se quelle bacchette, colore di madreperla, erano tutte uguali, quella che mi passavano sulla mano, io la credevo sempre la stessa e invece sarà stata sempre una diversa. Mi sentivo gli scrupoli pensando che non solo gli avevo consumato tutto l’argento, ma sta disgraziata mano per giunta era sempre a un punto. Ma ora, per concludervi, tre giorni fa partii da Taranto con questa mano spesosa, imbragata così come la vedete, e ora senza perdere tempo, me la porto all’Ospedale della Marina, perché dopo tre giorni ce ne vorrà di nitrato d’argento per pareggiarmela di tutto il carname che si ribellò in viaggio, e causticarmela. A me però, già mi viene da ridere se penso che l’argento gli finisce pure qua e pure qua mi dicono che li mando alla rovina…».

Il bonfigliolo s’illudeva forse di essere spiritoso e faceva per questo doppiamente pena. Poi, chissà che ticchio lo pigliava, rimetteva nuovamente in mostra quello scempio di mano: la risfoderava dall’incerata e per un bel pezzo teneva esposta al sole la sua manunculona e se la rimirava e gli tornava in faccia quella smorfia di scaltrone pigliata a prestito che faceva rabbrividire. Aveva di nuovo labbra labbra lo stesso sorriso a fera di prima, snaturato e indisponente, quel baccalaro d’un bonfigliolo, un sorriso che non si riusciva a decifrare: all’apparenza, il sorriso di chi capì la qualunque della vita e quella storia della mano la piglia per una babberìa, e sotto l’apparenza, invece, il sorriso di chi restò completamente sminchiato di fronte a quello che gli capitò. Ora, pareva che tutta quell’aria indifferente e scaltrigna la pigliasse per suo padre e ora, perché veramente la mano non la sentiva più sua e quel lazzariamento era per lui come gli succedesse veramente fuori della persona. Se ne andasse, mi farebbe un vero favore, si diceva, perché non ne poteva più di vedergli fare quel sorrisetto senza senso, fesso e scellerato: lo guardava e gli faceva rabbia, lo guardava e gli ribellava un patema ansioso, pieno di inquietudine. Si levasse dai miei occhi, si diceva, e Dio lo doveva fulminare se in quel momento non provava per quel bonfigliolo quello che solo per ’Ndrja avrebbe potuto provare. Fortunatamente, pigliava parola don Enrico, disfiziatissimo:

«Io, don Caitanello, mi smidollo a capire perché gratisamordei gli consumano tutto st’argento prezioso a un certo marinaio Scoma Federico… Perché, mi domando e dico, se le hanno giuste contate, quelle bacchette colore di madreperla, così poche che poi ne restano sforniti, perché gli passano la preferenza a mio figlio? perché gliele devono complimentare a un Federico Scoma, a un quilibet qualsiasi? Insomma, non mi spiego perché si devono premurare tanto per la mano destra di mio figlio. E del fatto delle cinque dita che gl’intagliano di continuo, voi che ne dite? Dite che gli vogliono riformare le dita perché sanno che Federico è pescatore e le dita sono il pane per il pescatore, in specie l’indice, dato che il pesce è l’indice che ce lo indica se ignescò oppure no al conzo, è l’indice che ci dice: c’è, non c’è, ci fu, ci sarà? O dite invece che lo vogliono ridotare dell’indice per fargli tirare pure loro il grilletto della mitragliera? Vorrei leggere, vorrei, in quelle menti alte, inglesi o americane, quale mira hanno pure loro sopra Federico Scoma, e a che scopo gli dedicano tutta sta rarità d’argento, mi ripeto e dico. E vorrei, vorrei leggere come pensano questi qua di servirsi, di parte loro, della mano sua e che altro, che altro pure loro, pure loro, pensano d’esperimentare sulla carne di mio figlio…».

Federico girava il capo, alzava gli occhi da suo padre al sole e gli occhi di colpo gli si facevano lagrimosi, contristati e arraggiati di bile. Rinfoderava il suo rotolo di carne stringendo coi denti la cordicella; tornava a girare gli occhi al sole, alto al mezzo dello Stretto, e lo guardava, cosa spaventosa e triste, come un sole freddo e senza calore, un sole passato, lontano, uno dei soli che splendevano allora, all’epoca di pace, sul bonfigliolo e su tutta la chiumma di sbarbatelli amici suoi: lo guardava a quel modo che stringeva il cuore, come un ricordo, con l’occhio apatico e senza passione, più da luna che da sole.

«La mano, una mano… E ce ne furono pochi figli di madre che persero la mano e tutta la figura» mormorava come per conto suo, dietro a un suo pensiero, dietro forse a un suo sole. «E chi non ci metterebbe la firma? Chi non ce la metterebbe degli amici miei: ’Ndrja Cambrìa, Duardo Cacciola, Salvatore Schirò, Enzo Schepis e gli altri, che non se ne sa più né vecchia né nuova?»

Ora lo riconosceva, quel bonfigliolo, per quello che sempre fu.

Don Enrico lagrimava di nuovo nel fazzoletto: piangeva lagrime e piangeva parole, che però lui solo sentiva.

«Pa’, si fece tardi» gli diceva Federico. «Pa’, si fece tardi ormai» guardava il sole e diceva che era tardi ormai.

All’ultimo, faceva per salutarlo e s’intrafficava, confondendosi tutto, per stringergli con la mano sinistra la mano destra. Lui, Caitanello, si sentiva assalire da una ondata di pianto rabbioso, si sporgeva dalla finestra e gli gettava le braccia al collo:

«Ah, don Caitanello, non vi posso dire, con mio padre qua presente, qual’è il soffrire mio…» gli sussurrava all’orecchio in quel momento Federico. «Ah, non vi so dire la voglia, il formicolio, la brama che mi sento di dare e ricevere una stretta di mano.»

«Federicuzzo» gli sussurrava alla ladricella pure lui, per non insospettire don Enrico, «Federicuzzo, che soffri a fare per la stretta di mano? È una proforma, solo una proforma, non ci devi nemmeno pensare.»

Però sentiva che non c’era forza di persuasione nelle sue parole, sentiva che quelle erano, piuttosto, una proforma. E quel bonfigliolo, difatti, s’allontanava dietro suo padre voltandosi e facendogli: no, no, no, col capo, cogli occhi: no, no, no, don Caitanello, non è una proforma, non lo dite, non lo potete dire, non lo sapete, non lo potete sapere.

E quando Federico spariva dietro il canneto e lui richiudeva la finestrella e si ricacciava dentro, allo scuro, si sentiva la faccia in fiamme, come se con quei segni di capo e di occhi, Federico lo avesse marchiato a fuoco. No, no, no, don Caitanello, non è una proforma… come se non lo sapeva pure lui che non era una proforma. Avrebbe voluto sprofondare sottoterra, lui e la sua mano destra, per la vergogna, il rossore che si sentiva.

Ma non finiva lì: magari. Federico con una scusa era tornato indietro, gli aveva ribussato:

«Chi è?» domandava lui, sorpresissimo: e che era quel vaeviene alla sua finestrella?

«Sempre io, don Caitanello» rispondeva Federico, ansiosissimo. «Perdonatemi se v’incommodo ancora, don Caitanello.»

Aperta la finestrella, se lo rivedeva davanti più pallido ancora di prima e solo alla punta degli zigomi arrossatissimo; col braccio sinistro si teneva contro il petto, come un vava, quel fagottone nell’incerata:

«Perdonatemi, don Caitanello. Non ne potetti fare a meno…» gli diceva. «Non potevo, no, lasciarvi in quella convinzione…»

Ah, bonfigliolo ancora tutto bianco, per niente, in niente scandaliato, ah baccalaruzzo di gran cuore, niente capisti allora?

Si girava a guardare verso la punta del canneto e rassicurato che suo padre non veniva, pigliava a parlargli liberamente, sin troppo liberamente forse. Non ebbe nessuna pietà di lui, non si fermò una volta a ripigliare fiato e parlò affannoso, intrafficato, come fosse per lui questione di vita o di morte, partecipargli ogni cosa, idea o sensazione o fantasia che provava, pensava o si sentiva dentro. Gli rovesciò tutto addosso dalla finestrella, piegato al suo orecchio come col confessore, senza preoccuparsi che effetto gli faceva, che tortura era per lui, e che conseguenze aveva per la sua persona. Si sfogava, ma non doveva essere solo quello: perché da come parlava, quasi strangolandosi con le parole, sembrava anche o soltanto che si sentiva un bisogno urgentissimo di farsi un testimone che un domani dicesse quale era stata la verità, quale il suo vero soffrire. E per questo, quel bonfigliolo non si faceva scrupolo di agirgli come un carnefice, gettandogli tutto quel tribolo sulla stretta di mano, a lui che al riguardo aveva ancora il morto in casa.

«Proforma, proforma voi diceste, don Caitanello» cominciò, col sudore che gli colava già dalla fronte stretta rughe rughe. «Me lo diceste per consolarmi forse e vi ringrazio, ma voi, senz’offesa, don Caitanello, non potete, non potete capirmi, né voi né nessun altro come voi: perché, lo sapete pure voi, se il sazio capisse il digiuno, il Turco si farebbe Cristiano. E qui il sazio siete voi, sazio di strette di mano, sazio di darne e riceverne quanto più ne volete, e io il digiuno. Per questo mi permisi di dirvi che consolare mi potete, ma non capire, perché a voi mai vi successe, per fortuna, di patire sta specie di sventurato digiuno.»

Vuoi vedere, gli venne di pensare a questo punto, giustamente insospettito, vuoi vedere che sto braghettone di porta, mi sta facendo un discorso a doppio senso? Vuoi vedere che non venne spontaneamente lui, ma lo mandarono? Vuoi vedere che trovandoselo davanti già destrato, il meschino, lo indestrarono ancora di più per indebolirmi la resistenza che gli faccio alla loro famosa stretta di mano? E vuoi vedere che sto baccalaro di Federico se ne uscì a scaltrone e mi sta facendo la scena serio serio?

«Uno spasmo, uno spasmo, don Caitanello» andava dicendo Federico, a singolo o doppio senso, ancora non ne era sicuro. «La stretta di mano, mi dovete credere, quello è il mio spasmo più forte. Mi pare come se la mano destra, prima, mi servisse solo per stringimano. Vedete un amico e sentite allora questo prurito nel palmo della mano, per forza gli dovete obbedire; però, alzate il braccio e vi trovate st’ingombro, sto fagottazzo di carne, così vi resta la voglia insoddisfatta. Se vi devo dire, mi sento come la donna incinta che non si può appagare le voglie che l’assaltano. E sti bottonelli, st’aggigli che la carnaccia si getta fuori, sapete per me che sono? Le voglie della stretta di mano, queste sono, ste branchie e ventose di polipi che mi vengono fuori con un risucchio che mi pare quasi quasi di sentirmelo all’orecchio: paff, paff…»

Gli aveva pigliato la mano destra, forse senza nemmeno accorgersene, e intanto che parlava e sparlava, vi teneva sopra la sua mano buona e gliela palpeggiava, gliela stringeva con barbara delicatezza fra i polpastrelli e come per un tic, soprapensiero, gli sollevava ora questo, ora quel dito, lasciandoli cadere poi come sperasse di sentirli risuonare l’uno con l’altro. Guardatelo, pensava, questo giovanottazzo, guardate come m’accarezza incantato la mano destra; incartapecorita, gonfia, quasi paralizzata, tutta squame, eppure guardatelo, grandiddio, una mano così me la va accarezzando come fosse quella liscia e vellutata d’una signorina.

Impallidiva sempre di più, e sempre di più arrossiva in punta agli zigomi come se lì lo pizzicassero.

«Voi me l’immagino, don Caitanello, voi, dentro di voi, dite: com’è che questo babbione di Federico, se si vuole gettare il tribolo per la sua mano dritta, non pensa invece al grande disbrigo che gli faceva a mare? Alla stretta di mano va giusto a pensare, per quella s’angustia? Eh, sì, voi potete dire questo e dire pure: oggigiorno chi la calcola più la stretta di mano dopo che il saluto fascista, in coppia col saluto militare, la sdegettò al più basso grado, deprezzandola agli occhi di tutti. Eh, sì, l’uomo se la mise sotto i piedi la stretta di mano. La guerra, prima che ogni altra cosa, pigliò di mira quella, la stretta di mano, per prima quella fu messa a ferro e a fuoco, il massacro di là cominciò. Ve lo ricordate? E chi la usava più la stretta di mano? chi s’ardiva? Io, voi, noi tra di noi, insomma, che ci fidammo sempre l’uno con l’altro e non ebbimo mai bisogno di darci l’alt e di fermarci a tre passi di distanza con la mano alzata in avanti nel saluto fascista, né di metterci la mano a parocchio nel saluto militare come se ci perlustrassimo controsole e ci spiassimo in faccia l’uno che intenzione aveva l’altro. Non pare nemmeno vero che finì il tempo del saluto fascista, ma il fatto è che st’americani, non appena arrivano in un porto, gli dànno subito il foglio di via sia al saluto e sia al fascista. E io in questo viaggio che feci da Taranto a Messina, che vi devo dire? sarà perché il pensiero ce l’ho fisso sempre a sta mano, sarà perché alle persone invece di guardargli la faccia, gli occhi mi vanno alle mani come se me li calamitassero, a me viaggiando mi pareva di vedere, alle stazioni, agli imbarchi e sbarchi, che il più gran daffare della gente era la stretta di mano, sola o con l’accompagno dell’abbraccio. Mi faceva proprio impressione vederla come andava già tornando in auge, e bella e lunga anche, e come la gente se la dava quasi come un regalo, cogli occhi mezzi che gli piangevano e mezzi che gli ridevano. E dato che passavo giusto per la Calabria, mi venne di pensare che i calabresi facevano scialibi con la stretta di mano come se invece di trattarsi della stretta di mano affrancata, si fosse trattato del sale che per un miracolo gli avevano affrancato come a noi siciliani. Sbagliavo forse a paragonarla al sale dei calabresi, la stretta di mano di prima, di prima che ce l’affrancassero? Non vi pare che era come il sale in Calabria che, o s’accatta obbligatorio nelle privative o s’accatta rischioso dal contrabbando femminoto? Ma voi forse pensate: Federico esagera, siccome è quello il suo debole, travaglia di fantasia. Invece non esagero, don Caitanello, sulla parola d’onore, mi potete credere. Ormai capita ogni momento di vedere non vi so dire quanti in giro di amici e parenti, che si rincontrano e si ritrovano dopo anni e anni e s’allacciano con le mani destre così forte, da dare quasi l’impressione, che l’uno gliela vuole strappare all’altro, per continuare a stringerla anche quando quello se ne va, e saziarsi. Ormai se andate in giro, vi ricreate gli occhi con gli spettacoli che si vedono, di gente che si dà strette di mano qua e strette di mano là; e siccome non si vedono più in giro né militi né Camicie Nere, ma si vedono invece sta specie di paesani nostri che sono i soldati americani, vi fa l’impressione quasi che la guerra che c’era, era fra saluto fascista e stretta di mano, e questa vinse, facendosi forte delle strette di mano inglese e americana che per parte loro ormai era un pezzo che vincevano strette fra di loro, alleate loro e altre con loro, e la stretta di mano, ora che vinse, qua da noi, la gente non si stanca mai di darsela, perché si capisce, ci può essere modo più bello per festeggiarla la sua vittoria? Dove mi volto, vedo gente che magari non ha da mangiare pane, però si dà tante di quelle strette di mano che pare quasi che se n’addobba la pancia, dove mi volto: e sennò ci smanierei tanto io? ci penserei ore e momenti, sveglio, vegliante e in sonno? Per me, che vinse a fare, che tornò a fare in auge, me lo sapete dire? Se Dio ci fa la grazia, ci rivediamo con ’Ndrja, per un esempio, ci salutiamo: ciao ’Ndrja, ciao Federico, ci abbracciamo, tutto quello che si vuole, ma stretta di mano, nisba e allora, io già me lo sento, mi pare che di fatto, di fatto non ci ritrovammo con ’Ndrja, come se veri veri e sani sani, no, non ci riunimmo, amico con amico. Che vi devo dire? Rivedere un amico e non potergli dare la mano, mi fa l’effetto d’un mangiare bellissimo, però senza sale, st’effetto dissapito mi fa.»

Il bonfigliolo sudava come una fontana e il sudore gli sgocciolava dai sopraccigli e dai cigli, gli colava dagli occhi per tutta la faccia, come sudasse lagrime, lagrimasse di dentro e di fuori, dalla pelle, dai pensieri, dalle parole.

Lo guardava ora come gli riuscisse nuovo, dato che sino a un momento prima non gliela sapeva né faceva tutta quella loquenteria: possibile mai, si diceva, che a questo baccalarone di Federico, con la guerra e col patire, gli scoppiò l’intelligenza e si sciolse la lingua? e quando mai Federico Scoma ragionare, spiegarsi, dire, ridire, inventarsi pensieri, ideare frasi, mettere parole in fila, trovare esempi e paragoni, fare insomma un discorso concluso? A parte la fissazione che poteva avere, c’era da pensare che la forza di mano che aveva perso, l’aveva guadagnata in capacità di mente. Lo guardava e gli faceva questo riconoscimento in primis. Subito dopo però, e come in conseguenza, lo riguardava più attentamente, spiandogli in faccia per capire se era pesce o era carne. Lo guardava, lo riguardava e ogni volta tornava a domandarsi se parlava di testa sua o se invece parlavano altri per bocca sua; tornava a domandarsi cioè, se sapeva di parlare con uno che da tre giorni era chiuso in casa come in un fortino, e seppure si sentisse privazione grandissima di stretta di mano, come si può sentirla in un fortino di pane e acqua, da tre giorni che gliela portavano, da tre giorni che la rifiutava, perché per lui sarebbe stato come alzare bandiera bianca. Però, non riusciva a trovare né sulla faccia né fra le parole di Federico, anche se ci avrebbe giurato che gli facevano allusione a lui, la minima sfumatura per dire, per potersi dire: questo qui a me parla sotto metafora. Fu solo alle ultime parole che credette di poterselo dire.

Federico si sentì chiamare da suo padre e come a conclusione, disse:

«Sapete come mi sento di quand’è che né dò né mi ricevo la stretta di mano? Mi sento che vivo e nessuno se n’accorge. E come se fossi incappato in una burrasca e aspetto che mi vengono a gettare una cima e però sta cima che mi gettano, non mi riesce mai d’afferrarla. Vi potete figurare che provo, quando sento dire a qualcuno che si trova faglio a denari e che ha da fare fronte a impegni, dire che avrebbe bisogno d’una mano. E che provo quando sento dire a qualcuno che perse un sostegno, un grande aiuto della sua vita, per dire che perse la sua mano destra. Ah, don Caitanello, tenetevela cara la vostra. Stateci attento, mantenetevela come un tesoro…». Qui gli pigliò nuovamente la mano destra e la sollevò nella sua sinistra, tenendola tra loro due mentre aggiungeva: «E consumatevelo di strette di mano un simile tesoro, se gli permettete a un muccuso di darvi un consiglio a voi. E se ve ne ricordate, datene qualcuna in più per Federicuzzo». E qui si portò la mano alle labbra e gliela baciò prima che glielo potesse impedire. Poi gli disse: «Benedìcite, don Caitanello» e si girò per andarsene mentre lui stava ancora a bocca aperta per quel baciamano. Ma dopo uno, due passi, come non gli bastasse, si era voltato indietro e sempre camminando, unì la sinistra, aperta come per impalmare l’altra mano, al rotolo d’incerata nera, e fece parecchie volte sopra sotto, mano e rotolo di mano, come per salutarlo ancora con quella barbara stretta di mano a distanza.

Poteva ancora avere dubbi che gli aveva parlato sul personale, col doppio senso? Guardate sto manuncula, commentariò in mente sua. Venne qui mandato, indettato apposta per scoraggiarmi, indebolirmi col suo parlare a trucco, manunculoso, parlare a due facce, piatente, intimidente… Ed ebbe persino la faccia di baciarmi la mano, la faccia di dirmi: consumatevelo di strette di mano un simile tesoro, e dirmi poi di darne qualcuna in più per lui, per Federicuzzo…

Ma non si sentiva vergogna di dire, anzi era tutto vanto per lui, che quel meschino aveva appena svoltato dietro il canneto e lui per poco non scoppiava a piangere come un muccusello, là, alla finestrella, chiamando Federico, Federicuzzo… Caitanello Cambrìa, infamone, infamonazzo, si disse, subito scandalizzato dell’abbaglio che aveva pigliato con quel bonfigliolo, buono come un pezzo di pane. E non ti sputi in faccia per quello che osasti pensare di quel meschino, per le calunnie e le ingiurie che gli gettasti col pensiero, a quell’agnelluzzo bianco, senza macula, innocente di tutto? E che nicchinnacchi Federico, che c’entra lui con Orioles e compagnia bella? Federico Scoma, con quella sorta di mortorio che aveva in cuore, si prestava, lui e la sua martoriata pendula di sanguinaccio, a recitargli a don Caitanello la parte dell’infelice che smania per mano e per stretta di mano? Federico? Ma non doveva nemmeno sfiorargli il cervello un pensiero così basso… Scusanti ne aveva, stando alle apparenze, e cioè a quella stranezza di mano e al discorso allusivissimo di Federico: però, e lo ammetteva senz’altro, non gli valeva nessuna scusante, perché lui l’aveva sentito come per un premonimento, che la comparsa di Federico era spontanea e senz’inganno e non ci colpava certo Federicuzzo se c’era quel sottinteso comune della stretta di mano per la quale il bonfigliolo spasimava di desiderio e lui invece di sdegno e di ripulsa. Venne mandato, si diceva, ma sapeva che Federico l’aveva mandato solo il caso, la fatalità, e questo era diverso per lui che se Federico fosse venuto come amico degl’innimici suoi, il caso, la fatalità non erano Luigi Orioles, a questo non aveva riparo, e questo, difatti, gli faceva ora un effetto disastroso, impressionante, gli levava ogni spirito, animosità e puntiglio.

Lì, alla finestrella, si mirava e rimirava la sua mano destra e anche quella gli pareva che fosse la prima volta che se la guardava per guardarla. Andava ripassandola cogli occhi, tastandola con la mano sinistra, vecchia, squamata, smangiata dal sale: era, a farci caso, come avere la stessa sua vita specchiata, appuntata all’essenziale, nel palmo di quella mano. Acqua salata, romanelli e pelidiverme, ami ed esche, traffinere e fiocine, ontri e feluche, canapa e catrame, sole e vento sull’albero di filere e d’intinnere, scaglie e lische, remi e reme, pesci e pescibestini, fere e pulcinella… C’era tutto fra le linee della mano, c’era tutta la sua vita, dalla nascita sino a quasi la morte, e poteva leggerla e decifrarla in ogni minimo particolare senza bisogno dell’indovinaventure, perché quelle venture e sventure, gli erano venute tutte o quasi tutte ormai, erano venute e passate ed erano scritte là e in via di scancellarsi e vaporare col loro sale. Gliene veniva però, come un senso di inutilità che gli dava il capogiro. Che poteva più farsene di quella sua mano destra piena di vita vecchia, squamata, smangiata dal sale, piena ormai più di morte che di vita?

Quella notte non riusciva a dormire: risentiva quella impressione di bruciore freddo, di gelo di fuoco che gli trapassava il palmo della mano. Ne abusai con quella navescuola porposa, pensava, però impersuaso. Me la sfottetti con quel Manuncularais. Qualche nervo s’incavallò con un altro. Mi dovette venire veramente un crampo con quell’infamone Grampo Grigio. Ma mi passerà, mi passerà…

Invece no, non gli passava. Non appena il sonno gli arrivava agli occhi, quel crampo, quello che era, lo ripigliava alla scordata come un granchio che gli conficcasse le tenaglie nel palmo della mano. Se la teneva stretta, se la stringeva contro il petto, se la metteva sotto l’ascella: il crampo sembrava passato e ritornava, ritornava non appena posava la mano, non appena non se la tormentava più.

Alla fine, dopo ore di quella tortura, quando ormai era vicina l’alba, gli s’illuminava la mente. Ora ci penso io, si diceva. Ora te lo dò io il daffare, se è il niente daffare che ti macina l’ossa.

Così, ancora scuroscuro, non si faceva scrupolo di scendere alla ’Ricchia, passare dall’altra parte della grotta e perlustrando rivariva alle dune per qualche carogna di fera, verso Casablanca ne vedeva una che a occhio e croce, doveva essere ancora lattante: se ne calava terraterra nei rifiuti di rema e con qualche pietra che le tirava, riusciva a farla deviare, arrivarci col braccio dalla sponda e pigliarla. Se la imponeva sulle spalle, dato che poteva pesare meno e non più di un cantàro, se la carriava in casa e lì, come si poteva ben vedere, la lavorava a mosciame. A mosciame, e si vedeva, no? Difatti, lavorava la ventresca, non altro, e il quartodisopra l’aveva subito gettato fuori di casa. Il cervello? Quello gli pareva peccato gettarlo: quello, quella quintessenza rara, rara e cara, di geniosità, se non c’era suo figlio, qualcuno c’era sempre, che se lo mangiava, Marosa, per esempio.

Divèrtiti, diceva alla mano destra. Non ti fare neri pensieri, mano mia. Allìanati, spàssati a trinciare, sbàssagli la cresta a st’altra razza di Grampo Grigio che ti soprassalta di continuo. Ora, non poteva più lamentarsi che la teneva spaesata nel nonfare, ora aveva una fera da sventrare, aveva da sfessiarsi con lo scorciatore. E difatti, tutto il giorno che fu ieri e tutto un giorno che era ancora oggi, si era abbuffata tanto dal daffare del mosciame, che le dolevano persino il polso e le dita. Però, a che prò? Il crampo, o quello che cazzo era, al primo momento di requie, di quiete: paff, paff, per dirla con Federico, rispuntava fuori e gli abbrancava il palmo della mano. Perché non l’ammetteva? Federico lo aveva contagiato: quello non era crampo, era voglia, era brama, era spasmo di stretta di mano. Che si traccheggiava a fare? Poteva nascondere il sole con le mani? Appena giorno, si disse, esco con la mano avanti, a invito. Va be’, m’arrendo, lo so che la mano avanti è come le mani in alto nel caso mio. Però, a chi m’arrendo? a Federico m’arrendo, devono ringraziare quel meschino e la sua mano lazzariata se torno all’aria, mettendoci un punto, in effetti, gliela stringo forse io la mano? Federico gliela stringe, il sottoscritto gli presta solo la mano. Sì, domani esco e mi stringo la mano con quegli individui là, laffòra, e così la finiamo. Ma era una parola, all’atto pratico voleva vedersi se faceva quello che diceva.

Potevano essere due, tre ore, non più, che aveva pigliato quella decisione travagliosa, contempo forse che suo figlio pigliava mare alla volta di Sicilia e approdava là, e a lui gli sembrava segno di grande giustizia l’arrivo di suo figlio giusto in quel momento: perché faceva conto di tornare allora allora di mare, e faceva conto che suo figlio l’aspettava a riva per stringergli la mano e guardarlo con ammirazione e complimentarlo per la pensata alla coatta che aveva avuto, la varata e l’improsatura che gli dette a quel Manuncularais… Li voleva vedere allora, con ’Ndrja al suo fianco, stretti per mano padre e figlio, li voleva vedere come si comportavano i signori Orioles e i signori Etcetera Etcetera, li voleva vedere se non si slogavano il polso dalla furia di stringergli la mano…





Il tono di voce che suo padre aveva avuto sino a quel momento, e col quale tono il suo sonno si era impastato quasi come farina con acqua, a questo punto cambiò, non fu più quello del cantastorie, ma quello del padre, e fra i due toni c’era questa differenza, che il tono del cantastorie era quello dell’artista che travaglia, e cioè recita, canta o conta, e il tono del padre era invece il tono di chi gli fa l’assistente all’artista e tra l’altro, quando l’artista finisce di travagliare, passa col piattino in mezzo al pubblico: un’offerta, signori, un’offerta per l’artista. Ed era proprio questo che suo padre stava facendo in quel momento, solo che lui non passava col piattino, lui le offerte le raccoglieva nel palmo della mano, perché lui non domandava soldi piccioli fammiridere, ma strette di mano:

«Eh, ma ora veramente è tempo di darcela» gli faceva col tono e la piega di sorriso sforzatamente scaltrigno, un poco da domandiere di carità che non vorrebbe apparire per tale. «Me la trattenni tanto, che quasi quasi si pigliò di tanfo, sta famosa stretta di mano.»

C’era stato allora in suo padre uno scatto di vera bramosia:

«Ah che piacere, che piacere, non lo so nemmeno dire che piacere mi fa» esclamava stringendogli la mano, col tono di chi fa una nuova conoscenza. «Ah, che piacere, che piacere… E come faccio a te lo dire che piacere gli fa a Tano tuo, Citana mia?»

E fu allora come avesse aspettato sino a quel momento per fare un effettivo riconoscimento di suo figlio, e non per niente ci faceva entrare anche l’Acitana.

Dopo, aveva appena coscienza che si stendevano insieme padre e figlio, fianco a fianco sul letto, tenendosi per mano, il padre al suo antico lato di marito a sinistra e lui a destra, al posto dell’Acitana.

Suo padre, per un verso, l’aiutava a mettersi comodo, rispettando il suo sonno, ma per un altro, il dispotico, lo teneva incommodo per il piacere suo, perché avendo trasferito a letto la sua stretta di mano, lo tirava dalla sua parte per il braccio, storcendogli un poco la spalla e costringendolo a stare sul braccio sinistro. Questa posizione gli impedì a lungo, di pigliare sonno: Caitanello lo agguantava stretto e gli storceva spalla e busto. Come si fosse incollato alla sua destra, lo teneva immobilizzato col suo stesso braccio trasversalmente sul petto, oppure allentava la presa e quella màrtira di mano destra, gliela sfregava, tastava, scandagliava, con le unghie sembrava scavargli nel palmo, scavarsi un nascondiglio: come un’anima in pena, gli stringeva la mano, gliela strofinava, vi s’inquietava contro e dentro con sospiri lamentosi, di piacere di soffrire, e questo a lui gli risonava fatalmente familiare all’orecchio, gli risonava a maschio e femmina sopra quel letto, e questo a lui gli faceva un poco senso e un poco pietà.

«Ah veramente tornò in auge» sospirava, appagandosi in sonno. «Parlò vero quel bonfigliolo, vero vero parlò quel bravazzo di Federico. Tornò in auge, tornò con mio figlio ’Ndrja e m’arrivò sino all’unghia dei piedi. Ah stretta di mano, stretta strettissima, fammi da pietrapomice, fammi da pietrafocaia, levami il vecchio, levami ogni lordume di sta mano, levami il freddo, levami e tienimela calda, scintillala, scintillami, sprizzami scintille, sprizzami, scintillami…»

Ma già parlava smaniosamente come fosse caduto in sonno con lo sproloquio in bocca e quelle erano le sbavature: anche qui, anche in questo come Ciccina Circé, quasi come Ciccina Circé.

Poi non parlò più, ma la sua mano continuò a parlare e a sbavarsi per lui ancora per un pezzo. Quando non ce la fece più a stare a quel modo, tutto storto, delicatamente gli sfilò di mano la destra e gli mise la sinistra e così lui stette finalmente comodo e suo padre continuò a credere di stringergli la destra, mentre ora si tenevano per mano, destra con sinistra, lungo il fianco. Si risentiva del sonno di suo padre, come se da sveglio dormisse anche lui lo stesso suo sonno. Doveva avere il sonno travagliato di visioni, che ora l’attiravano e ora lo respingevano, e quello che provava, gli arrivava di laddèntro subito alla mano, alla sua e a quella che teneva nella sua. Questo, sinché suo padre non gli dette altro segno di sé che quello del sangue che gli batteva nel palmo della mano, come fosse il suo stesso cuore.

S’addormentarono così: stretti per mano, suo padre al suo solito lato di marito, e lui al suo solito posto dalla parte del muro, nel lato che era stato dell’Acitana. Ecco che siamo tutti e due al punto di prima, pensò per ultimo: anzi, tutti e tre.

Ma il tedesco, il tedesco che aveva avuto davanti agli occhi sino a quel momento, dove lo metteva? Anche se suo padre, poteva figurarselo padre, poteva figurarsi l’incazzatoria che si sarebbe pigliato casomai se ne fosse scandaliato, non poteva fare a meno di dire di quel tedesco che gli era tornato davanti agli occhi, lui e la sua mano allungata in avanti, lui e la sua pazza scellerata pretesa di dare e di ricevere una stretta di mano, lui, come un qualsiasi altro cristiano: doveva dire di quel tedesco che gli era tornato davanti agli occhi, e c’era rimasto per tutto il tempo che Caitanello era andato tormentandosi con la sua mano destra, di quel tedesco riportatogli indietro dallo stesso Caitanello, dallo stesso suo modo di porgere la destra, nello stesso attimo in cui, a conclusione di tutto quello sproloquio sulla stretta di mano, si faceva avanti a mano tesa: lo stesso preciso identico modo di dare la mano che aveva quel tedesco, non a palma rovesciata ma di taglio, puntata come una pistola, con quattro dita strette insieme per canna e il pollice alzato a grilletto in posizione di sparo.

Caitanello si faceva avanti e lui lo fissava sconcertato, prima lui e poi la sua mano, sempre più e solo la sua mano, il suo modo di dare la mano. Guardava imbambolato quella mano impistolata che suo padre gli puntava contro mentre s’avanzava sparandogli in faccia a freddo, quella proposta sconclusionata di stretta di mano. Subito, si creava in lui come uno sbalordimento causato dal ricordo di quell’altra mano impistolata che in quel momento gli passava davanti agli occhi della mente ed era come se si accavallasse a questa che vedeva con gli occhi della testa, sinché le due mani, macchiate tutte e due di sangue, quella di suo padre del sangue della fera, quella del tedesco del sangue suo proprio, non combaciavano tanto perfettamente e tanto enimmaticamente, da sembrare una sola.

La mano tesa del tedesco di Napoli, la mano lorda, bruciacchiata e sanguinante, del tedesco biondo che sbucava dalla bocca fumigante del suo carrarmato come dalla bocca dell’inferno: dalla torretta girava intorno per un attimo gli occhi di belva stanata, che non sa più dove scappare, e poi il pazzo scellerato scopriva i denti bianchissimi e puntuti in una infame, agghiacciante smorfia di sorriso, saltava giù dal Tigre, con le braccia incrociate si sbatteva la divisa per soffocare le fiammelle che si sprigionavano qui e là, dalle macchie d’olio e di grasso, e fatto questo, sempre col suo svergognato sorriso sulle labbra, il pazzo scellerato veniva avanti a offrire in giro la sua maledetta mano, come se gli scugnizzi che lo accerchiavano armati di mitra, moschetti e bombe a mano, fossero tutta una cerchia di amici suoi. E quelli invece si vedeva che seguivano già i suoi ultimi movimenti di vita, seguivano gli ultimi istanti di quello che a quell’ora, quel giorno, era forse l’ultimo tedesco ancora vivo per Napoli. Lo seguivano con una fitta dura diamantina tenera feroce vellutata bramosa malinconia di sguardi. Lo seguivano come fosse già morto, con la sola curiosità di vedere come moriva, vedere come moriva uno che aveva come per vizio l’abitudine di vedere morire sempre gli altri; vederlo tra qui e un minuto, tra qui e quando moriva, solo questo, perché, quanto a vederlo morto, per gli scugnizzi era come fosse già morto, come gli avessero già dato la morte che stavano per dargli. Lo seguivano così e non avevano fretta: che fretta c’è quando tutto è morto e non può più rivivere o quando tutto è vivo e non può più morire?

Doveva essere il ventinove di settembre, perché quella notte, verso l’alba, i tedeschi del Vomero pigliarono a cannoneggiare alla traditora sulla città e subito si capì che c’era del vendicativo in quelle cannonate, e poi si seppe difatti che il famoso colonnello Sciò e sarebbe a dire Scholl, quello insomma che si vedeva scritto sotto i manifesti per il lavoro obbligatorio, si era tirato il paro e disparo e in cambio della vita sua e dei soldati che gli restavano, aveva rilasciato gli ostaggi che teneva al Campo Sportivo, e così avevano potuto uscire dalla città; però lo stesso, resa o non resa, gli scugnizzi gli imposero di alzare bandiera bianca, mentre se ne andavano con la coda fra le gambe.

E doveva essere il ventinove, perché il giorno che seguì, non ci furono più i tedeschi e non ci furono ancora gli americani e quel giorno passò quasi interamente pieno della vita delle donne che arrancavano, la più parte per il Vomero, per il Campo Sportivo, con gli occhi di fuori, le mani tra i denti, scapigliate, correndo dove veniva segnalato un ferito o scoperto un morto: con le mani nei capelli, correvano a vedere se conoscevano quello, se riconoscevano questo, e intanto che correvano, madrifigliesorellemogliamantizite, lo piangevano tutte insieme come fosse figliopadrefratellomaritamantezito a tutte. Comparivano e scomparivano fra i palazzi crollati e i montarozzi di macerie, nere e scarmigliate, grasse e magre, vecchie e giovani, come le inseguisse o inseguissero qualcuno. Esse sole ormai, quelle madrifigliesorellemogliamantizite, avevano fretta, esse sole ormai correvano per Napoli, anche se chi le inseguiva o chi esse inseguivano, era la Morte, e che fretta c’era con la Morte? Ma quelle erano madrifigliesorellemogliamantizite e quelle nemmeno con la Morte sentono ragione e la Morte, o la inseguono col coltello fra i denti o si fanno inseguire col coltello ficcato nel cuore.

E poi, il giorno dopo che era il primo d’ottobre, finalmente arrivarono da Torre del Greco le prime camionette inglesi e americane e sopra le camionette, sul davanti, con mitra moschetti e tricolore c’erano, e giustamente, scugnizzi e guaglioni, fra i quali lui riconobbe qualcuno di questi qua che ora facevano cerchio attorno al carrista tedesco, facevano questo cerchio furentemente, disastrosamente silenzioso.

Sì, era il ventinove di settembre ed era finita ormai, quasi finita: erano finiti i tedeschi vivi per Napoli, se si eccettuavano quelli che tenevano gli ostaggi al Campo Sportivo, e se si eccettuava questo qui, che per mododidire si poteva dirlo ancora vivo.

Questo qui, col suo Tigre, faceva parte d’un’ultima colonna di carri e blindo, che qualche ora prima avevano attraversato la città per salire al Vomero e di là uscire a nord; questo qui però, forse per qualche guasto, aveva perso il contatto con la colonna ed era rimasto, per disgrazia sua, isolato; isolato, ma non solo, perché la compagnia gli venne subito. Gli scugnizzi difatti, gli dettero la prima grossa intronata a Tigre e tigrotti, mentre il carrarmato faceva ancora la grande e deserta via Roma, venendo ad andatura sostenuta tra le macerie e gli scheletri dei palazzi bombardati, come per riguadagnare il tempo perso e ricongiungersi alla colonna che saliva per il Vomero. Ma quando lui, ’Ndrja, arrivò là, attirato dal giocofoco che facevano gli scugnizzi con le bombe a mano, il Tigre si muoveva a zigzag come uno scarafaggione e il Vomero ormai se lo poteva scordare, perché ormai scendeva a mare invece di salire a monte, scendeva e scendeva a gettasangue, tutto strambato, con la torretta che ancora mandava fumo. Gli scugnizzi svolazzavano come passeri sempre alla sua altezza, rasente alle macerie dei palazzi, entrando e uscendo dai ripari, e ogni volta che se lo facevano abbordabile, bersagliavano l’animalone. Il carrarmato allora faceva veramente come uno scarafaggione impazzito di paura. A ogni manciata di bombe che gli tiravano, traballava tutto e poi si sbragava per terra come fosse immobilizzato per sempre, ma non si faceva in tempo a pensarlo che quello risuscitava: girava a folle, scappava in avanti, rinculava e poi sbandando, ripigliava la marcia con grande sconquasso. Però, doveva essere proprio questo che volevano gli scugnizzi, e si vide difatti che era questo, si vide che volevano portarselo in parte appartata, portarselo qua dove l’avevano portato: sennò che ci mettevano a posargli due bombe fra i cingoli? Il coraggio lo avevano, ne avevano tanto, che il meglio di loro, marinai sbarcati e soldati sbandati, che gli stavano alle spalle e li vedevano all’opera, si sentiva un vigliacco. Né si poteva dire che gli mancasse la capacità perché, fra l’altro, era spettacoloso come si giostravano con le bombe a mano quei muccusi, si giostravano con tale naturalezza, freddezza e maneggevolezza, che quelle terribilio nelle loro mani sembravano addirittura pietrebambine, e quest’impressione non la davano solo quando le tiravano, ma anche quando se le portavano alla bocca per strappare coi denti la spoletta e questo, almeno a lui, gli ricordava l’alliffatina con la lingua che davano alle pietrebambine, persuasi che così slittassero meglio e più a lungo alla superficie del mare.

Insomma, sapevano loro dove e quando metterlo fuori combattimento, intanto la direzione per dove andava, gliela imponevano loro a colpi di bombe a mano, come fa a forza di schioccare la frusta il cocchiere col cavallo che vorrebbe scartare ora a destra ora a sinistra. Così lo straviavano dalle strade battute dalle colonne, lo straviavano dai piedi del Vomero, lo ronzavano in avanti, sempre avanti per via Roma, tanto che pareva addirittura che gli scugnizzi mirassero a ronzarlo sino a là in fondo dove si vedeva azzurro d’acqua sotto nuvole bianche, mirassero cioè a precipitarlo in fondo in fondo a quell’azzurro che era il mare: come mirassero, in altre parole, a fargli fare precisamente la fine che si fa fare agli scarafaggioni quando si vuole essere sicuri che non fanno finta di morire, ma muoiono veramente. Gli scugnizzi però, sapevano benissimo che nella pancia corazzata dello scarafaggione c’era un tigre e agli agnelluzzi non gli pareva vero di avere una belva ancora viva o almeno più viva che morta, in loro balìa: era un evento raro, se ne rendevano conto, e per questo avevano deciso di onorarlo, per questo avevano pensato, il tigre, di portarlo in un posto che conoscevano loro, scognito, fuorimano, dove se la potevano godere con agio, la belva scambiata di posto con loro, potevano strappargli il cuore al tigre e mangiarselo ancora caldo, fumante di sangue, e poi sbranarlo tutto, pezzettino a pezzettino, dente per dente, senza pericolo di essere assaliti dalle altre belve ancora sciolte.

C’era però un Sottocapo di Vietri persuasissimo che gli scugnizzi ci tentavano, eccome, s’accanivano anzi, cercando di metterlo fuori combattimento, ma il fatto era, secondo lui, che il carrarmato aveva gli spiriti. Tiene gli spiriti, diceva. Non ci sta niente a fare, tiene gli spiriti. E non lo diceva tanto per dire, ma intendeva dire di fatto che laddèntro non poteva esserci vivo più nessuno dell’equipaggio, dopo la bomba che uno degli scugnizzi gli aveva ammollato dentro la torretta. Eccolo là, diceva il Sottocapo, eccolo là, quello, quel guaglione là fece quella grandezza di cosa, quello, quello là che fischia all’amico dall’altra parte della strada e ride tutto sdentato. Lo vedete? Ride sempre, rideva pure in quel momento… Ma chi? Quello con la stampella? Quello, quello… Vi credete forse che la stampella gli fa d’impedimento? E vi pare che i suoi compagni gli affidavano a lui un’impresa del genere se sapevano che la stampella gli era di qualche impedimento? Quello pare che ci nascette con la stampella. Eppoi, la bomba, su di un piede andò a gettargliela, la stampella la lasciò là, in quella buca dove s’era ficcato lungo disteso aspettando il carrarmato. Sapete che fece quando il carrarmato gli passò accanto pelo pelo? Saltò all’impiede, all’impiede, mi seguite? e sopra quel solo piede fece due, tre saltelli di corsa dietro al carrarmato con una tale naturalezza, da sembrare quasi che andava su di un piede solo per non fare rumore, e dopo tre saltelli gl’imbucò la bomba giusta giusta nella torretta e sdirupò a faccia a terra, poi girò la testa e rideva, come ride ora, lo vedete? E intanto c’era stato uno scoppio che aveva fatto traballare tremendamente il carrarmato, insieme a una gran fiammata e poi a una fumata nera nera. Quel guaglione là, proprio quello là, gli aveva dato lo stop al Tigrone: al Tigrone e di conseguenza ai tigrotti che gli stavano nel ventre d’acciaio e sino a quel momento lo manovrarono e ora, c’era da pensare, non potevano più. Invece, passano secondi, gli scugnizzi si vanno avvicinando e tutt’all’improvviso pare che al carrarmato gli pigliano le convulsioni, gira, rigira, va avanti, rincula e finalmente parte di carriera. E chi lo manovrava se non erano gli spiriti? Qualcuno dei tedeschi ancora vivo, per caso? Ma allora non doveva trattarsi d’un tedesco solo, bensì d’un tedesco e mezzo, e figurarsi che ne veniva fuori, un diavolo perlomeno.

E difatti eccolo qui il diavolo. Però, aveva ragione lo stesso il Sottocapo di Vietri a dire che il carrarmato teneva gli spiriti, anche se c’era qualcuno ancora vivo laddèntro, qualcuno che non doveva essere il pilota, ma che s’era messo al posto del pilota e pilotava, anche se pilotava talmente all’orbisca che certi momenti faceva pensare che il Tigre non aveva nemmeno bisogno degli spiriti per essere manovrato, perché certe volte dava come l’impressione di manovrarsi da solo, quasi andasse avanti a corda con la carica che gli avevano dato i tedeschi, incantandosi e disincantandosi ogni volta che le bombe gli davano un’intronata. Ma anche con questo qui ancora vivo, aveva ragione lo stesso il Sottocapo a dire che il Tigre teneva gli spiriti, aveva più ragione così, che se dentro al carrarmato fossero stati effettivamente tutti morti: perché erano veramente gli spiriti che manovravano il carrarmato, solo che erano gli spiriti di questo qui, i suoi settespiriti di gatto selvaggio incorporati in quel macchinone di morte e distruzione.

Gli spiriti, il diavolo, sia pure, ma gli spiriti del diavolo durarono sinché gli scugnizzi non lo straviarono sino in pizzo al mare, dalle parti della famosa Santa Lucia: qui, in questo spiazzale subissato di macerie, isolato e come nascosto fra le carcasse vuote dei palazzi intorno. E qui glielo misero veramente lo stop: anzi, se n’incaricò uno solo, quello, sempre quello, quello con la stampella, quello che rideva tutto sdentato. Lo videro all’opera. Mentre il carrarmato si scarrozzava facendo saliscendi fra i montarozzi di pietre mattoni e calcinacci, lo scugnizzo corse in avanti, facendo equilibrismi fra le macerie, andò scendendo in una specie di fossa fra i montarozzi di macerie e si fermò in un punto dove gli vedevano il busto che aveva stretto come una tavola, come se spalle e petto fossero tuttuno: il guaglione, un muccusello che poteva avere una tredicina d’anni, armeggiò con le mani e si capì che faceva la pipì. Potenza divina, per quello s’era appartato? per quello era andato avanti di corsa per non restare indietro mentre faceva la pipì? Rideva, girando la testa all’indietro, i suoi compagni alloccavano verso di lui, perché il Tigre andava dalla sua parte e lui pareva che non se ne fosse minimamente scandaliato, pareva però: quello aveva gli occhi che ci vedevano pure di dietro, e la mente, la mente l’aveva di Napoleone. Difatti, quando il carrarmato arrivò sul montarozzo e fu preciso preciso in bilico, lo scugnizzo si rigirò che aveva già la bomba in mano, se la portò alla bocca strappandole la spoletta e poi gliela scaraventò sotto la pancia all’animalone. Con quello m’arruolerei a occhi chiusi, disse in quel momento qualcuno del fu Esercito o della fu Marina italiana. Il Tigre si sconquassò per il montarozzo, franando poi in una specie di fossa fra le macerie, mentre qui e là cominciavano a lingueggiare delle fiammelle come fosse sul punto di incendiarsi. L’amico allora saltò fuori e come pigliato alla sprovvista, come se dal carrarmato non avesse potuto spiare nemmeno una volta di fuori, né dalla feritoia del pilota né dal periscopio, alla vista degli scugnizzi che subito l’avevano accerchiato, si lasciò sfuggire quell’occhiata sopraccigliata, tutta parlante della sua meraviglia. Questi pezzenti guagliò, parlava, si parlava occhìando intorno da dentro la sua meraviglia, questi muccusi con la bocca che gli puzzava ancora di latte, questi miserabili scugnizzi con le ossa fuori della pelle, chi mutilato d’un piede, chi d’un braccio, mezzi nudi, vestiti quasi soltanto delle armi che portavano addosso, con mitra, moschetti e tascappani con le bombe a mano, da bandoliere e cartucciere a spalla o ad armacollo, oppure dalle bende che ai più fasciavano delle ferite in questa o quella parte del corpo, questi, questi miserabili, da soli, ci misero fuori combattimento, a noi e al nostro grande Tigre? questi bambocci da lazzaretto? e a questi, a questi ora, mi devo arrendere io?

Ma la situazione quella era, non si scappava: un altro ne avrebbe pigliato atto alzando le mani e dicendosi: ecco qua, lo scaltro muore sempre per mano del fesso. Ma d’altra parte, un tedesco non avrebbe mai potuto conoscere questo mododidire, un tedesco non avrebbe mai potuto ammettere di morire per mano di un fesso e forse nemmeno semplicemente di morire. Difatti, si stampò a vista sulle labbra quel sorriso pazzo scellerato e saltando giù a terra, invece di alzare le braccia, tirò fuori dalla manica quella carta strabiliante, svergognata della stretta di mano, allungando la destra in avanti. Ma la stessa mano lo tradiva: perché, come se nervi e ossa avessero pigliato la forma della cosa che la mano stringeva d’abitudine, la destra che offriva, non la teneva bella rovesciata a palma aperta, ma senza minimamente scandaliarsene, la teneva di taglio come una pistola puntata in avanti, col mignolo anulare medio e indice stretti insieme per lungo, che facevano la canna, e il pollice per alto, a grilletto, in posizione di sparo.

Ma poteva tentare, poteva provare, senza fretta, lì nessuno aveva fretta, non c’era più nessunissima fretta. Poteva tentare, provare, dentro quel cerchio poteva tentare, provare qualsiasi trucco, spediente e strattagemma che gli veniva in mente, qualsiasi astuzia e bassezza: tanto, da quel cerchio non sarebbe uscito vivo. Poteva tentare, provare, nessuno glielo impediva, anzi per questo l’avevano voluto pigliare vivo, non l’aveva capito? per questo avevano voluto portarselo ancora vivo in questo fosso, fra le macerie, pelo pelo al famoso mare di Santa Lucia, in completa solitudine: per questo, per vedere che faceva, destinato da qui a qualche momento a morire, per guardarlo e ricordarlo, un tedesco che sentiva l’aria intorno fetergli di morte e usciva al naturale, usciva a pusillanime e si gettava sotto le bandiere napoletane, sotto quei brandelli di bandiere. Per questo, per guardarlo e ricordarlo vivo che sapeva di morire fra pochi momenti. Morto, l’avevano visto in quei giorni, ma da morto persino un tedesco è solo un morto, e da morto, già morto non gli serviva per ricordarselo, ricordarselo tedesco, tedesco e morto. Gli serviva così, un poco prima che fosse morto, ancora vivo, vivo da divorarselo con gli occhi, mentre da potente diventava niente, un vile miserabile niente, divorato dagli occhi con lentezza, con rabbiosa malinconica lentezza, inghiottito e mandato a mente, stampato a eterno ricordo: perché poi a ricordarlo così, vile e miserabile, sarebbe stato ogni volta come risentire il calore delle armi arroventate che s’andavano raffreddando nelle loro mani. Si capiva che questo solo tedesco vivo potesse valere per gli scugnizzi più di tutti i tedeschi ammazzati nelle sparatorie e questo momento più di tutti i combattimenti di quei giorni, bastava guardarli per capirlo, guardarli mentre guardavano il carrista tedesco che si girava e rigirava e col sorriso rilucente di gelo, con la mano tesa, minacciosa, come gliela puntasse al petto, dato che per la maggior parte gli scugnizzi gli arrivavano appena sopra la cintola, tentava la fortuna ora con questo, ora con quello: ormai avrebbe dovuto già essersi dette le preghiere e a guardarlo invece, sembrava che l’idea della sua morte, prossima o lontana, non lo sfiorava nemmeno. Doveva fidare sopra la sua stretta di mano, la stretta di mano di un tedesco, come sopra un potere magico, doveva fidare che almeno uno degli scugnizzi, prima o poi, ne sarebbe rimasto soggiogato, e allora il cerchio, l’accerchiamento si sarebbe spezzato, si sarebbe aperta una falla fra gli scugnizzi, giusto perché lui ne uscisse.

Intanto però, lui credeva di porgere la mano e puntava una pistola, quattro dita di canna, un pollice di grilletto: e dalla sua faccia non si capiva quanto fosse ignaro, quanto provocatore, quanto illuso, quanto pazzo scellerato. Per questo forse gli scugnizzi non la perdevano di vista un solo istante, la mano che spuntava fuori dalla manica strappata, lorda di grasso e di sangue, per questo sembravano esserne attirati come dell’unica parte ancora viva e tedesca del tedesco che già vedevano morto. Lo guardavano in un modo così disarmante, gli scugnizzi, che tutto quello che pensavano, era come gli uscisse dagli occhi, e quello che pensavano, era come e quanto si sentissero premiati di trovarsi là, in quella eventualità ricca, rara, fortunata, e come e quanto si sentissero privilegiati di avere scorazzato al vivo un tedesco e di averlo lì, solo, caduto di scena, senz’armi né camerati, nudo come un verme, mentre la morte gli pigliava le misure. Non dovevano onorarlo un tale privilegio? Non meritava che lo usassero senza alcunissima fretta? Anzi, meritava persino che si fumassero una sigaretta, meritava addirittura che se la facessero a mano, la sigaretta, tanto per dire come volevano onorarlo quel privilegio, come volevano andarci con agio, con ogni e qualsiasi agio.

Le sigarette, le fece un borghese di una quarantina d’anni che aveva gli occhi poco cigliosi, arrossati e portava gli occhiali con un pezzo di filodiferro al posto di una delle stanghette; era vestito a lutto stretto, con una barba fittafitta e infilato al braccio portava anche lui un tascappane per metà pieno di bombe a mano. Questo napoletano, a un certo punto, aveva pigliato da una tasca un pezzetto di cartavelina e cercandosi nelle tasche dei pantaloni e della giacca, pizzico su pizzico, l’aveva riempita di tabacco, l’aveva arrotolata e poi aveva acceso la sigaretta, tirando qualche boccata, e passandola infine al suo vicino perché la facesse girare. Aveva pigliato poi un’altra cartina, e cercandosi ancora nelle tasche, aveva arrotolato un’altra sigaretta, l’aveva accesa e passata all’altro suo vicino nell’altro verso del cerchio. Gli scugnizzi pigliavano la sigaretta dal vicino, tiravano la loro boccata, passavano la sigaretta, continuando però anche nel fumo a guardare fittofitto il tedesco, seguendo le mosse che faceva o che pensava di fare, mosse che poi erano sempre una, sempre quella, che lui fra l’altro ripeteva, ogni volta, precisa identica a ogni altra volta come un manichino caricato a corda, con quel sorriso fisso, finto, attigrato, che si muoveva intorno e ogni tanto si fermava davanti a qualcuno degli scugnizzi e ritentava quella mossa di dare la mano e dava invece il suo ricordo incarnato della pistola con la pallottola in canna che aveva impugnato.

Il tedesco non tenne sempre, sino alla fine, lo sguardo rivolto ai suoi accerchiatori, due volte levò gli occhi da loro per guardare da un’altra parte. La prima volta fu come se un uccello fischiasse sulla loro testa e lui solo lo sentisse, sicché alzava gli occhi come lo cercasse, girando su se stesso col braccio sempre allungato che girava insieme al busto come fosse di legno. Ma quando fu tutto girato da mare a monte, e si trovò con lo sguardo in linea diretta col castello che si vedeva lassòpra sul contrafforte di un’altura della città, sembrò che avesse seguito fino a lassòpra l’invisibile uccello, fino a quello che visto da labbàsso, sembrava il castello delle fate, ed era invece una fortezza militare e si chiamava Castel Sant’Elmo.

Fu cosa di secondi, una sfumatura, nient’altro che una girata d’occhi, ma là nel cerchio, ci giurava, non era stato il solo, lui, a vederci qualcosa di strano, come un segno di defaglianza del tedesco, un segno che l’idea della morte vicina ormai lo travagliava, andava ormai capacitandolo: perché, se cominciavano ad arrivargli all’orecchio fischi d’uccelli e cominciava ad alzare gli occhi al cielo, se insomma un barbaro individuo come quello se n’usciva in poesia, questo doveva significare che per quanto d’acciaio, volere o non volere, il tedesco s’andava sconsentendo dentro, doveva significare che sentiva farsi scuro in cuore. Certo, poteva darsi benissimo che c’entrasse pure qualche ferita in quella girata d’occhi, qualche ferita invisibile che ora non gli sanguinava più, ma questo non voleva dire che gli andasse in miglioria, invece che in peggioria.

La seconda volta che il tedesco levò gli occhi dagli scugnizzi, fu per guardare avanti, verso il molo, sopra le teste dei suoi accerchiatoti, come se in quel momento scoprisse che per una visuale che c’era fra i montarozzi di macerie, anche se strettastretta e a zigzag, si riusciva a vedere uno spicchio di mare. Ma il tedesco, quasi senza fermarsi, passò oltre con lo sguardo, ed era difficile dire se aveva fatto in tempo a vedere le due persone che erano comparse là sul molo, una signorinella che poteva avere dodici come sedici anni, con una gonna fatta da una coperta militare, una blusa a fiori verdoni e le scarpe col sughero, e un uomo alto, secco, il collo piegato come un punto interrogativo: la signorinella gli dava la mano e non ci voleva molto a capire che l’uomo era cieco e doveva essere il padre, come si seppe di lì a poco. La figlia portò il padre in pizzo alla banchina e lo aiutò a mettersi seduto con le gambe di fuori, il padre tirò fuori dalla tasca una lenza e la figlia gliela pigliò dalle mani, staccò l’amo dal sughero e lo ignescò con uno dei vermi che stavano in una boatta, che il padre tirò fuori dall’altra tasca della sahariana che portava per giacca. La figlia fece poi dondolare un poco la cima col piombino per fargli pigliare slancio, la lanciò a mare, una diecina di metri distante dal molo; a questo punto, passò la lenza al padre, scambiando con lui qualche parola: il padre si mise a sprovare la lenza con l’indice e lei si girò all’indietro dando un’occhiata al paesaggio di macerie che stava alle loro spalle. Quando vide quella specie di monumento, come di statue viventi che laddèntro, fra i montarozzi di macerie, facevano circolo intorno a qualcosa o a qualcuno, aprì la bocca come per gridare, e contempo si spostò un poco di lato come per vederne di più e poi parlò a suo padre: questo qui, allora, le passò il capo della lenza e lei lo assicurò a una pietra, aiutò il padre a rialzarsi, lo pigliò per mano e si diressero fra le macerie. Il rumore che faceva il cieco camminando fra le pietre e i calcinacci, manmano che padre e figlia s’avvicinavano, invece di aumentare, diminuiva, e quando arrivarono alle spalle degli scugnizzi, si sentivano solo i passi della figlia. Gli unici che girarono la testa a guardarli furono lui, ’Ndrja, e gli altri quattro o cinque ex di questo o di quello, della fu regia Marina o del fu Esercito, che lì facevano da contorno, perché per quanto riguardava gli scugnizzi, per loro fu come non fosse arrivato nessuno.

La signorinella, quando vide il carrarmato, il tedesco col suo sorriso di gelo, la sua scellerata mano, tesa impistolata, e gli scugnizzi armati che non gli levavano gli occhi di sopra nemmeno il tempo di fargli pigliare una pulce, ebbe subito chiaro il quadro: tirando allora per la mano e facendo abbassare suo padre gli parlò all’orecchio, e in due parole lo mise a parte di quello che stava succedendo. Quando rialzò la faccitta di oparella, faccitta di chi, l’animo sempre allarmato, nell’animo suo sempre scappa, la signorinella trovò il tedesco, che detto fra parentesi, doveva averne di barbaro coraggio, il quale le teneva gli occhi puntati negli occhi e piegava un poco la testa di lato, come cercasse un punto di vista da dove poteva apprezzare quanto si meritava, e intanto, con quel suo sorriso ormai stantivo e il braccio allungato in avanti, sembrava le dicesse: ci stringiamo la mano, signorina? facciamo conoscenza? La signorinella allora, rivolgendosi al padre, ma continuando a guardare il tedesco, perché in faccia a lui andava a gettare le sue parole, ad alta voce disse: si tu ’o vedessi, pa’, comm’è bello ’o fetente… Qui, il padre, fu lui a pigliare per mano la figlia. Tornarono al molo, la figlia ritirò la lenza e trovò che aveva abboccato un pescicello, forse una viriola, forse una monacella: gridava e rideva col pescicello che si sbatteva appeso al filo e lei cercava di farlo arrivare nelle mani del padre, che finalmente incontrò il filo e pigliando nella sinistra il pescicello, con la destra fece per strappargli l’amo. Giusto in quel momento uscirono dalla visuale dei montarozzi e non si videro più.

Subito, non sembrò nemmeno vero che c’era stato quel diversivo, almeno a giudicare dal tedesco che era tornato a fare il ciarlatano con la faccia di battitore di portone, a offrire al pubblico intorno a lui la sua merce pessima, infame, quella stretta di mano che mai al mondo poteva smerciare, e a giudicare anche dagli scugnizzi, che statue sembravano prima, e statue sembravano ora. C’erano però quelle due parole come d’elogio funebre che quella signorinella dalla faccitta d’oparella spagnata, gli aveva indirizzato al fetente per la sua bella faccia, e quelle sembravano vere, quelle restavano, quelle dovevano essere rimaste all’orecchio anche degli scugnizzi fatti a statue e forse, perché no? ebbero il loro peso a fargli levare quella farsa pazza scellerata, facendo finalmente, e definitivamente cadere, anzi precipitare di scena, dalla scenamadre della vita del mondo, quel tedesco che sin troppo del resto ci aveva recitato. Perché, dopo, fu effettivamente come se gli sonassero il miserere al tedesco, dopo fu effettivamente come se gli scugnizzi, tutti o quello solo che compì l’opera, si fossero detti: qua, pare che diventammo tante statue, e intanto che noi facciamo le statue, sta chiavica se n’approfitta per continuare a campare abusivamente sotto i nostri occhi, mentre la morte sua in mente nostra è come l’ebbe già, solo che lui non lo sa ancora, e s’illude, perché da quando l’abbiamo qua e l’accerchiamo, ci guarda, ci guarda come se agli occhi suoi ci facessimo per davvero statue.

E da come lo guardavano, non c’era che dire, quello sembravano, statue: statue in cerchio, e laddèntro, accerchiato, quel pazzo scellerato faceva quella sua barbara pantomima della stretta di mano e ora veniva avanti con la mano tesa verso questa e ora verso quella, e ogni volta pareva illudersi che la statua si animasse, ci provava e poi deviava il braccio, ma subito ci riprovava con la mano sempre tesa e il sorriso che l’accompagnava, smorfia di labbra morte, bianche e lancinanti come la cicatrice d’una ferita.

Lo guardavano veramente così: come fossero fatti, loro, d’una materia immortale, della materia indistruttibile delle statue, marmo o bronzo, e lui della comune materia mortale, di carne e d’ossa, della polvere di cui è fatto l’uomo. Lo guardavano che parevano le statue del loro monumento, il monumento di quello che avevano fatto. E forse, se stava a loro, avrebbero voluto che non finisse mai quel momento monumentale, avrebbero voluto non scendere mai dal piedistallo da dove seguivano gli ultimi movimenti di vita del carrista tedesco. Insomma, si erano come incantesimati e quella signorinella questo fece, entrò ignara nell’incantesimo, disse le parole giuste, quelle forse che andavano dette e l’incantesimo si spezzò. Difatti, dopo, immediatamente dopo, la Morte che sino a quel momento aveva fatto acqua, acqua col tedesco, gli fece fuoco, fuoco, fuocone.

Gliela stava dando lei la stretta di mano per la quale smaniava, ormai non c’era che lei, quella vecchia commare tedesca, che gli potesse dare una stretta di mano, a questo e all’altro mondo non c’era più che lei, la sua principala, la principalona del grande macello tedesco. Lei sola poteva e lei difatti gliela strinse, gliela artigliò, per meglio dire: perché quella, è notorio, fa di tutta l’erba un fascio e se tanto le dà tanto, per lei dev’essere un piacere a doppio gusto se alquandalquando c’incappa pure lui, il tedesco, suo gran travagliatore a cottimo, suo gran giornataro perenne.

Lei era lì, presente: era una di quelle facce in cerchio, facce di scugnizzi e guaglioncelli con gli occhi grandi, chiari, pieni di rughe, occhi di nero velluto di festa o di lutto, le guance e il labbro piumosi della prima pelurie. A guardarli, l’uno o l’altro, pareva di vedere sempre la stessa faccia, e quella era la faccia della Morte, ed era come una seconda faccia per gli scugnizzi, come quella che a carnevale si pittano sulla faccia vera col nerofumo, tutta denti, occhiaie e nasomangiato, e se la pittano a memoria come l’avessero sempre conosciuta e vista, Nasomangiato, come sapessero che per camuffare totalmente la vita, non c’è che il suo contrario, la Morte.

A questo punto, il tedesco s’indirizzò con la sua pazza scellerata mano tesa giusto a quello, che se avesse avuto occhio per le facce come sicuramente l’aveva per la mira al mirino, si sarebbe ben guardato persino di guardare: ma a sua unica scusante si poteva dire che quella pantomima la faceva ormai solo a solo con la Morte, ed era a lui, a Nasomangiato in fattezze di scugnizzo, che offriva la sua mano, girando a folle come in un’aria d’agonia.

La porgeva quella sua mano lorda, macchiata di sangue, e le sorrideva, alla Morte scugnizza, le sorrideva coi denti tigrati che non avevano più brillio, il loro biancore si era fatto cupo e facevano pensare ai denti d’un animale imbalsamato: sorrideva ed era come avesse cominciato dal sorriso a morire e incarognirsi.

Lo scugnizzo sbatté le palpebre e gli occhi che teneva stretti, affessurati, li spalancò grandi grandi sul tedesco, fece un passo fuori dal cerchio e gli si mise di fronte, là, portò avanti il braccio destro che aveva nudo sino alla spalla, e che apparve allora mutilato della mano, col moncherino fasciato nelle bende ancora inzuppate di sangue. Dette un colpo di spalla e spinse il moncherino contro la mano del tedesco, come gli dicesse: stringi questo. E intanto lo fissava coi suoi grandi occhi neri scrutatori, con espressione intenta, come soprapensiero: si sarebbe detto che lo fissava con gli occhi della testa e contempo con l’occhio della mente e che questo doveva farglielo vedere un poco meno e un poco più reale di quant’era, ora vicino e ora lontano, ora rimpicciolito e ora ingrandito, ora uno, meno di uno, zero tagliato e ora più di uno, un popolo, un esercito di uno…

Il tedesco, se ne fu sbalordito oppure no, se lo sapeva lui, perché continuò a sorridere con quella sua smorfia di sorriso scordato sulle labbra: solo che per due o tre volte, e ora non si sapeva se dirlo più pazzo o più scellerato, s’attentò a fare con la mano verso il moncherino dei leggerissimi scatti a invito. Lo scugnizzo lo fissava sempre intento, corrugato, cogitoso, con le ciglia che intanto gli sbattevano come ali di farfalle ribellate dalla luce. E lo fissava ancora così, intento, corrugato, cogitoso, quando, da dietro il fianco gli compariva fulminea la mano sinistra con una di quelle baionette tedesche, strette e affilate come pugnali, impugnata così fitta, da sembrare che il pugno, come ai paladini dell’Opera, gli facesse da impugnatura, e quasi senza muoversi, un lampo: comparire e colpire, gliela ficcava tutta nella pancia.

Per un momento sembrò che lo tenesse lui all’impiedi il tedesco, facendo forza all’impugnatura della baionetta, poi a poco a poco cominciò a mollarlo seguendo bramosamente il suo morire: e manmano che il tedesco se ne calava ai suoi piedi, con quella pazza scellerata mano sempre tesa, quel pazzo scellerato sorriso sempre sulle labbra, a lui, sempre intento, corrugato, cogitoso, si vedevano comparirgli in fronte rughe su rughe, come lo assalisse una grande e precipitosa vecchiaia, perché forse era quello il prezzo che la Morte gli faceva pagare per averlo scelto a farle da braccio.

Il famoso cervello ammazzasonno, se non ce l’aveva fatta a tenerlo sveglio, gli aveva dato però pochissimo agio al dormire, facendoglielo durare giusto quel tanto perché potesse dire: dormii. Con quel sapore d’acetoforte che gli rinveniva in bocca, s’era svegliato come andasse dietro a un sogno che aveva per le mani e che gli diceva di alzarsi e scendere alla spiaggetta. Era solo un’impressione, un’impressione ricevuta da un sogno di cui si ricordava solo in aria in aria che si svolgeva alla ’Ricchia. Un sogno da niente, bastevole però, perché quella che doveva essere la sua prima azione del giorno che veniva, passasse invece come l’ultima della notte stranottata che se ne andava.

Sulla spiaggetta faceva ancora più scuro che luce. Là, le ombre della notte duravano più a lungo che altrove; e d’està, quando il sole, subito raggiante, saliva in cielo dalla cima dell’Aspromonte, lassòtto, alla ’Ricchia, c’era sempre una bell’ombra: perché là era come una vallatella aperta davanti, sul mare e dietro, sulle dune, una spiaggetta stretta e scavata fra lo sperone che spuntava dalla testaditenaglia sporgendosi sulla linea dei due mari, e le grotte della ’Ricchia, che si elevavano di una ventina di metri sopra il mare e sovrastavano la spiaggetta di rena nera per tutta la sua lunghezza, dalla riva allo sbocco sulle dune. Le grotte ricevevano il mare per una apertura lunga una cinquantina di metri, con la falda orlata e scannellata come un grande orecchio appoggiato alle onde in ascolto del mare: un vero e proprio capriccio di natura, una tale eccentricità di utile e dilettevole insieme, che poteva essere solo quello che era: l’Orecchio delle Sirene, la ’Ricchia di quelle celebri e celeberrime.

Di sopra, dalle case, non veniva ancora segno di vita, e la vallatella di sabbia, brillante di scaglie nere, stava immersa alle sue spalle in una solitudine d’ombre, in un’aria, tenera e molle, di rugiada spruzzata sopra i nascondigli dello scirocco. Ritrovarsi là, gli faceva un effetto di grande, appassionata malinconia, come se solo a sfiorarla con lo sguardo, la spiaggetta gli si animasse sotto gli occhi, e parlasse dentro di lui con tante voci, gesticolasse con tanti gesti, si sfaccìasse con tante facce. Questa impressione nasceva dalla ’Ricchia e nasceva in lui, era un accordo fra la ’Ricchia e lui, un accordo, quasi come quello che c’è fra il corpo e la sua ombra.

S’era sentita voglia di fare il bagno, la cosa più naturale che potesse fare alla ’Ricchia, e detto fatto, cominciò a spogliarsi. Si levò i pantaloni, la maglietta, e senza nemmeno rifletterci, si levò anche i calzoncini bianchi, restando nudo come un muccusello, preciso identico in tutto, salvo che nel pesce con la barba, che ora la barba ce l’aveva di natura e non c’era bisogno di fargliela con le alighe.

Anche ora, anche questo, era come lo facesse in forza di sogno, perlappunto come per un’ispirazione, e pensava che l’aria mezza da sonnambulo doveva proprio averla, l’aria di chi ripete di notte, a occhi chiusi, senza volontà né spirito, qualcosa che fece di giorno, un giorno, e un lontano giorno. Insomma, si muoveva come per un istinto, e si muoveva, faceva, come tentasse di combaciare, dopo tanti anni, col muccuso che lì, forse sulla stessa impronta di piede insabbiata, si metteva nudo e si gettava in acqua; ma la pelle del muccuso a lui gli andava ormai corta e stretta, e la sua, al muccuso, gli andava così larga, che l’infagottava tutto, e il suo pesce con la barba, tutto vero, di natura, al muccuso gli stava fuori misura, un affarecinese tanto spropositato per la sua taglia, che gli ingombrava i movimenti, una cosa senza senso che faceva senso.

Anche la ’Ricchia, anche quello specchietto d’acque rotte da scogli e sporgenze renose, finché non vi si tuffò, ebbe l’impressione, dopo tanto, che gli sarebbe andato stretto e corto al nuotare.

Ma poi si piegò in avanti da una di quelle sporgenze di sabbia finafina, e dandosi una leggera spinta col piede come si varasse, s’infilò in acqua con le braccia, tese e strette, dietro la testa, scivolò giù slanciato, ma non scese profondo, subito riassommò e si sbracciò un poco, sbuffando dalle narici tutto trafficoso, per vincere il primo momento di freddo. Poi, cominciò a nuotare e dopo un po’ che nuotava, il corpo rioccupò la sua porzione di mare come ritornasse al suo naturale, dopo tanto stare a terra sulle sole gambe, col piacere e l’ebbrezza della prima volta quando, gettato apposta in acqua da suo padre, si era scoperto a galleggiare e nuotare, mischiato all’acqua, tuttuno come un pesce. E allora sì, in questo, si trovò a combaciare col muccusello di un tempo, perché nuotava e gli pareva di non avere più nuotato da quel tempo, il tempo in cui faceva il bagno nudo: ma fu l’impressione d’un momento, un’impressione pelle pelle.

Nuotò un bel pezzo fra tenebre e trasparenze azzurrastre, andando e venendo in giro fra gli scogli sabbiosi sopra, sotto, orlo orlo alla ’Ricchia scivolando velo velo, in un silenzio senza schiume, il nuotare del pesce che nuota nel verso del pelo marino. Faceva come una spola, si muoveva quasi volesse ripigliare il filo delle sue nuotate d’una volta, e bracciata su bracciata, raccogliersi quel filo attorno al torace. Però, gira gira, non si ritrovava, qualcosa gli sfuggiva sempre e questo qualcosa gli pareva di averlo sempre alle spalle e gli pareva per questo di inseguire se stesso. Quel piacere fisico e quella leggerezza di mente, come di liberazione e di libertà ritrovate, che prima aveva provato, gli vennero a poco a poco a mancare, a poco a poco si fece risentito e triste, carico di una sospettosità strana, rabbiosa e senza motivo. Gli venne di paragonarsi al verdone quando è messo in allarme da un niente, da un fremito che passa nell’acqua, e subito va fiutando accanitamente in quel fremito, scandagliando il mare con una frenesia chiusa, tesa e tagliente di tutti i sensi ribellati da qualcosa che sente vicino, in quel mare, ma che gli riesce oscuro e inafferrabile, e forse tutto quello che l’attira non è la fame, ma il bisogno urgente di vedergli la faccia, di sapere chi è, cos’è.

Sentì di sotto e intorno come un fruscìo, uno straviamento d’onde, un increstarsi finofino di bollicine come un insorgere di vene sotterranee, di fili di corrente che si rompevano contro di lui, e quelli erano i primi spurghi e rifiuti della nuova rema: uscì dall’acqua, si dette un’asciugata con la maglietta e poi, abbracciandosi i ginocchi, restò seduto sulla sporgenza a guardare verso la fiumara di mare per dove saliva la montante.

Là era ancora tutto un miscuglio fuligginoso, ma l’aria alla lontana cominciava già a schiarirsi e il mare, che al largo era ancora tutto un grande ammasso bluastro, rivariva, contro il taglio spumoso delle marine, affiorava già nel freddo grigio lattoso che lo colora di primo mattino. Ai suoi piedi, ogni onda, ondicella in arrivo, sembrava ammucchiare ogni volta con la sua spuma una particella di luce in più sulla spiaggetta: a poco a poco, gli si rivelavano i contorni delle cose, il profilo dello sperone sopra di lui come la prua di una nave arenatasi e incarcassatasi là, nella pietra, e il colore della roccia della ’Ricchia, che si faceva da nera, rossa e sott’acqua sembrava aggrumata di sangue.

Tocco su tocco, l’ondicella di maitino spingeva alla riva un chiarore sempre più vivo e questo si spandeva per terra, faceva a poco a poco rilucere la roccia, le scaglie nere della spiaggetta, crescendo a vista d’occhio come la fiamma dentro il tubo di un lume. Tutte quelle particelle di luce, pareva che le onde le raccogliessero qui e là, scaglie e scintille perse dal sole, solari rimasugli galleggianti che esse, pareva, rigettavano tutte, tutti là, sulla spiaggetta della ’Ricchia, come se solo là dovesse fare giorno.

Ancora all’albeggìo, non passò molto e nell’aria ancora di fuliggine, lontane, sulla mezzerìa vide le fere: vere caterve, come aveva detto suo padre, anche se suo padre, aveva pure detto che lì, alla ’Ricchia, ci aveva varato addirittura sopra, e alla ’Ricchia, lui, ci aveva nuotato, ci stava ancora lì in pizzo, e non aveva visto ombra di fera. Ma doveva dipendere dal giro che pigliava la rema, che ci fossero o non ci fossero alla ’Ricchia, e doveva dipendere pure dal giro che pigliava la loro digestione: ma se dipendeva o no da questo, lo avrebbe appurato assai presto.

Vere caterve, ma caterve ancora sotto rutto, caterve perciò che nemmeno sembravano tanto caterve, caterve con tanta vita e tanta varietà di colori: in quel momento almeno in apparenza, sembravano ricevere vita e colore dai mari medesimi entro cui stavano incorporate per lungo e per largo, con le pinne soprane simili a tante scuri conficcate nell’acqua.

Una parte, l’arruffìo frenetico di spurghi, rifiuti e bastardelli, le smosse dal grande letto della fiumara e le straviò fuori, ai bordi della mezzerìa, scarrozzandone buon numero nei paraggi della ’Ricchia, mentre le rimanenti se le risucchiò sulla linea dei due mari. C’era, ora, una maggiore chiarìa sulle acque, ed era come fosse un effetto del biancore dei loro denti che picchiettavano quello schienale di mare: di queste, nei viciniori, poteva distinguere ormai le schiene ricurve, scaglionate strettestrette, come le intacche di un gigantesco scudo contro cui si spezzava in mille e mille gorgoglii l’onda della montante.

Frammischiate, manuncula con manuncula, dovevano trovarsi chi il rutto l’aveva fatto, e chi no, quelle che ne erano schiantate e quelle che ne erano state deliziate: apparentemente però, non faceva nessuna differenza, perché, sia morte e sia vive, stavano confuse insieme in un unico mare di sonno, in una sola apparenza d’abbandono dove galleggiavano come alla deriva. Quando però furono sul punto di scivolare in poco mare, tra scogli e sporgenze sabbiose, un campanello di allarme sembrò risuonargli dentro, l’istinto le trattenne per la coda: dormivano, non dormivano, sonno vivo, sonno morto, quello che in coscienza poteva dire, era che in quel momento vide le più vicine che per frenarsi pigliavano a governarsi remigando con una manuncula sott’acqua in maniera quasi invisibile, quasi riflesso d’ombra, mentre la loro coda si agitava a ventaglino, ma nemmeno pareva. A questa vista si sentì ritornare in bocca il sapore acetoso di quella gnagnarella di cervello, che a detta di suo padre, avrebbe dovuto ammazzargli il sonno. Erano in molti, come suo padre, che ci avrebbero giurato che la fera non dormiva mai, e in quel momento, stando a quello che vedeva, ci avrebbe giurato lui che in effetti non dormiva, o per essere più precisi, una specie di dormire ce l’aveva, era quello il suo dormire, questo qui che gli stava sotto gli occhi a lui, che era un dormire per mododidire, un dormire pietrepietre, fra i martirii, un dormire a catalessi cataletto, che era poi il dormire che si meritava una scassata di pancia come lei: un dormire che non era dormire, bensì cova fetente di rutti, un occhio chiuso come per morte, l’altro però sempre aperto per vita e per vitella.

Si capiva a malapena che remigavano facendo manetta manetta con la manuncula, però si vedeva che si giravano, e difatti, in brevissimo tempo si levarono di taglio e si misero a verso, venendo così a scaglionarsi come i grossi denti di una pettinessa appuntata all’onda: e tutto in apparenza come dormissero, e in realtà dormivano, dormivano del dormire di chi passò una mala nottata e solo all’alba trovò riposo. Le più vicine, quelle là nel primo mare, poteva vederle bene come si pasteggiavano il sonno, come se lo arrotondavano sotto la lingua, consumandoselo come un confetto, che sciogliendosi, gli riempiva di dolcezza la bocca e quella dolcezza pareva colargli in goduria fuori dalle labbra. Era da non credere come in questo dormire persino la loro smorfia di diavolicchi, perfidi e sboccati, s’avvezzeggiava e veniva, percosìdire, in simpatia, quasi quasi si finiva per scordarsi della infamità e schifoseria del soggetto che dormiva e non si vergognava a dirlo, si provava in certi momenti come una specie di tenerezza. Il suo sguardo passava dall’uno all’altro profilo beccuto ed era sempre un solo occhio velato di panna di sonno che vedeva, una sola, grossa, pesante palpebra spalmata di piacere, che di tanto in tanto sussultava come per un tic, si scollava e si raggrinziva, per subito ridistendersi pacificata come quella di un vava di latte.

Quel sonno o proforma di sonno gli smuoveva fatalmente il suo, ammalignito da tanto che stava insaziato e al quale bastava ormai un niente per scasargli fuori: era tanto e tanto incotturato, che gli usciva dagli occhi da solo, come latte di fiele dalla mammella gonfia di una madre che non può allattare. Le poche ore che aveva passato a letto, più che altro a tenere per mano suo padre, gliel’avevano un poco tacitato, ma era stato come quando al vava viene messo in bocca il capezzolo e poi subito gli viene strappato; e poi, per giunta, stranottato com’era, si va a fare il bagno e naturalmente la stanchezza snervante del corpo dopo la nuotata, gliel’aveva ribellato, più selvaggio di prima.

Non era più in grado, per questo, di considerare che forse quel rapido tic della palpebra che avevano le fere, era il riflesso ladro e menzognaro della pupilla sveglia e scintillante sotto la palpebra; né in grado di pensare che se l’occhio sinistro era veramente cieco di sonno, il destro, che non vedeva, poteva essere aperto e vegliante come fosse scompagnato dall’altro e quasi d’un altro soggetto. Ormai si specchiava, anima e corpo, nel loro sonno. Gli occhi gli si chiudevano e piegava il capo nel vaeviene appena percettibile delle onde frenate da tutti quei corpi a pettinessa. Le magare, pensò: ebbero il potere di alloppiarmi. E istintivamente si cercò in bocca con la lingua il sapore agro che gli avevano lasciato quelle due o tre ditate di gnagnarella di cervello, che aveva pigliato dal testo di terracotta per quella presunzione di suo padre che gli avrebbe ammazzato il sonno. Si vedeva, infatti, come gliel’ammazzava.

Come in una fatalità, il sonno lo colse a occhi aperti, ancora incredulo mentre li chiudeva e ricadeva giù con le spalle sulla spiaggia come dal filo troncato della sua vita, e là giaceva, nudo e travagliato come un naufrago che onde dolci e pietose allora allora deposero, quasi a braccia, sopra la riva amica.

Quasi a quella stessa altezza di mare, appena cioè doppiata la ’Ricchia, era piombato, come per magìa, in quel sonno di attimi dentro la barca di Ciccina Circé, contempo quasi che la femminota si portava all’approdo. Non sapeva dire se questo pensiero gli era venuto fuori, da sveglio e l’aveva portato con sé dentro il sonno, o se gli era venuto dentro, dormendo, spiando fuori di laddèntro. Quasi certamente però, doveva a questo pensiero in cui figurava Ciccina Circé, se rifece, perlomeno lui questo credette, il sonno di cui non gli era restato nulla al risveglio, se non quella strana impressione, come un comando interiore che gli diceva di scendere alla ’Ricchia: o lo rifece da cima a fondo, tutto filato, il sonno già fatto e disfatto, o sennò, lo fece là di sana pianta, dato che si trattava di un sogno allogato là, alla ’Ricchia delle Sirene, e Ciccina Circé il più d’opera e operetta, in questo sogno, lo faceva lei, lei con la sua faccia, lei con faccia di sirena e lei con faccia di fera.

Sognò infatti, come se Ciccina Circé fosse caduta in sonno coi remi in mano e come se la lunga e nera imbarcazione, senza più governo, fosse andata scapolando sotto la ’Ricchia. E là, alla gran femminota, con tutta la sua previggenza e le sue cautele di femmina di luna, nemica mortale, a suo dire, della luce del giorno, succedeva allora il peggio guaio che le potesse capitare, quello cioè di svegliarsi col sole già alto, bersagliata dal violento, catastrofico irraggiare della luce.

Le veniva allora un impazzimento mai visto, sbattendosi tutta nella persona, girandosi e rigirandosi, gettandosi sul fondo della barca, mettendosi a culo a ponte, coprendosi con le trecce e con le gonne, con le mani e con le braccia, e tutto questo, per ripararsi, senza però riuscirci, la faccia dalla luce. In questa ribellione di tutta la persona, la campanella legata alle trecce si metteva a risonare perdutamente e a quei dindin, dindin, le fere, che durante il sonno della femminota si erano sciolte e straviate via da lei e dalla barca, ricomparivano ora a nugoli nei dindin, dindin, accavallandosi davanti alla ’Ricchia in un ribollire di sempre più crescenti schiume che avvolgevano la femminota sotto alte nuvole di spruzzi.

In quei vapori spumeggianti vedeva allora la sagoma nera di Ciccina Circé sommozzarsi a capofitto, come se persa per persa, avesse deciso di calarsene nel fondo più fondo, dove i raggi del sole non avrebbero potuto più raggiungerla. Dal tuffo invece riassommava subito subito e scappava maremare, nuotando della meglio, alla mascolina, anzi per scappare più lesta, fra una bracciata e l’altra si alleggeriva tutta, non solo di vestiti, ma anche di figura, perché si denudava e nuda, a vista, si faceva squame squame dall’ombellico in sotto, il suo quartodidietro si trasformava in una gran coda ramata, in altre parole, pigliava almeno all’essenziale, sembianze di sirena, mentre nel busto, nel gran petto minnuto, sciacquoso, restava lei inalterata: lei nelle lunghissime trecce nere corvine che le cadevano sulle spalle e finivano fra la schiuma che si lasciava dietro battendo la coda alla Bacigalupo, e lei nella campanella attaccata alle trecce che tintinniva tocchettata dal suo flessuoso culo di sirena. Le fere però, non la seguivano, stavolta non s’imbalsamavano dietro ai dindin e ’Ndrja non si capacitava, non sapeva che spiegazione darsi del fenomeno, sinché non scopriva che in quel pazzo zigzagare che faceva per lo scill’e cariddi, sforzandosi accanitamente di stare sempre con le spalle al sole, la faccia della femminota, vista di fronte era la sua, e vista invece di profilo, era quella della fera.

Tutto ad un tratto poi, le cose si figuravano in modo tale ai suoi occhi, che quello lì gli pareva il famoso Sole di giorno diciassett’agosto e gli pareva che questo Sole d’agosto, alleonendosi, scambiasse Ciccina Circé per la famigerata femmina, lordona e zingaresca, chiamata Guerra, e per questo s’accaniva dietro a lei, per incrignarsela, e non come andava pensando la femminota, per farle un irraggiamento in faccia e sfregiarla permanentemente con la luce nemmeno che se fosse stato vetriolo.

In questo abbaglio vicendevole, chissà sino a quando sarebbero andati avanti, se la femminota a un certo punto non avesse perso completamente la testa. Difatti, per effetto forse di qualche riflesso sottomarino, dovette vedere che il Sole, gettatosi in mare alle sue spalle, le sorgesse davanti in quel momento per tagliarle la strada, in un impressionante scintillìo. Si rovesciò allora all’indietro e là, dove si trovava in quel momento, dal mare cioè delle secche di Rasocolmo, nuotò a gran colpi di coda, senza alzare mai la testa dall’acqua, infilandosi difilata dentro la ’Ricchia, come se la grotta stessa l’avesse risucchiata. La campanella, a quella velocità, sembrava essersi incantata e non si era sentito nemmeno un dindin: però, non appena la pescessa spariva nella grotta, era come se tutta la fila di dindin muti, invisibili, che aveva lasciato nella sua velocissima scia, si risvegliassero tintinnendo l’uno dopo l’altro per aria, dalle secche di Rasocolmo alle nere aperture della ’Ricchia.

A questo punto, era come se lui si trovasse già dentro la grotta e l’aspettasse, come si fossero dati appuntamento per rifare fottisterio laddèntro: perché, a questo punto era come si fossero lasciati sotto le palme e si ritrovassero in questo momento e in conseguenza, lui fosse completamente all’oscuro che Ciccina Circé era, al presente, mezza femminota e mezza sirena, e certe volte né questa né quella, ma tutta e solo fera, all’oscuro insomma che Ciccina Circé era chi non era.

Fuori della grotta l’aria tintinniva ancora di dindin, tintinniva e tintinnì per tutto il tempo salvo che non fosse solo un’eco lontana in testa a lui.

Erano nello scuro fitto della grotta, con la frescura delle pareti gocciolanti e la calura delle acque chiuse: stavano a galla, abbrancati di fianco, ad incrignarsi all’orbisca nel vaeviene breve breve della maretta che li spingeva avantindietro, con lui sempre più dentro a lei. Però, non provava nessun gusto, la femminota non era come sotto le palme, un nicchiarello di carne viva, piumosa, fremente: qui, era come di legno, gli pareva d’infilare il pesce con la barba nel midollo fradicio di una palma che si sgretolava scaglia a scaglia. Però, zitta lei, zitto lui, perché, poteva forse dirle che non gli dava piacere? E con quale diritto? Del resto, se non quagliavano, doveva essere un dramma più per lei che per lui.

Andava avanti meccanicamente in quell’inutile dàidài, quando da fuori gli arrivava all’orecchio il pianto di un muccuso che non si capiva chi fosse, ma poteva essere chiunque di loro: Duardo, Federico, Enzo, Salvatorello, i fratelli Ritano, lui stesso una diecina, quindicina di anni prima, uno di loro che si gettava il piccio, singhiozzando tutto lagnoso, senza parole.

Subito, sentiva il disamorarsi della femminota, e a lui del loro fottisterio, quel pianto gli levava anche quel poco di voglia che gli era restata: quel muccuso che piangeva, gli metteva rossore in faccia e come un avvilimento in petto, una fitta di rimorso, e il peggio era che non avrebbe saputo spiegarsene le ragioni.

La femminota, non sentendosi più corrisposta, lo stringeva forte e si storceva dentro l’acqua anche per lui, ma affondava un poco sotto di lui, ormai un vero pesomorto, e per mantenersi a summo, faceva schiuma battendo in fretta in fretta i piedi, s’arraggiava tutta col respiro, sbuffando dalle narici, addentandosi le labbra, finché non potendone più, pigliava disperata a lamentarsi per la sua delusione e infelicità di femminota insoddisfatta: foo-cu… foo-cu… faceva e quello non era più il solito fuoco di delizie, ma fuoco vero, fuoco di martirii.

Era troppo tragica però, perché si lamentasse solo per il piaceruzzo che le veniva a mancare. Pareva invece che si lamentasse per qualcosa di sciagurato che le stava per accadere e che lei presentiva, giusto in quel momento, con un dolore di intensità imparagonabile a quella del piacere perso. Si lamentava e compiangeva per una sciagura che stava per patire e se la sentiva, sembrava a sentirla, ne era sicura come la morte: perché glielo diceva quel piantolino di muccuso, per questo era sicura, e difatti non poteva esserci dubbio che anche lei l’aveva pigliato immediatissimamente per brutto segno il tribolo che si gettava quel muccuso laffòra, per lei anzi, sembrava il peggio segno della sua vita.

Aaahi… Aaahi… pigliava a gridarsi poi come una miserabilona.

Quel muccuso piangeva sempre, sempre uguale. Vorrà dire, pensava lui, che anche una maga e magona come questa Ciccina Circé, aveva il suo punto debole e il suo punto debole, per una fatalità del caso, è un muccuso che le getta il tribolo come la piangesse morta da viva, piano piano e desolato, innocente, ignaro, e lei sa che non può metterci riparo, che non può sperimentare niente per pararsene, non può mettere in opera nessuno degli strattagemmi o spedienti che stila o che stilò.

Ma il muccusello era solo quello, segno e segnale di sciagura: se piange un innocente, qualcuno pagherà, come nella notte di San Giovanni, quando si smorfia ogni suono, ogni voce, ogni rumore, per conoscere la sorte di una persona cara, ammalata, lontana, carcerata. Il muccusello gliela annunciava, la sciagura, e una sciagura, a quella notturnante, che altro poteva rappresentargliela peggia più della luce del sole d’agosto?

Aaahi… gridò, gridò a dolidoli e rantolo un’ultima volta, la femminota.

La luce soffiò dentro come boria di vento con la maretta, sventò per tutta la grotta uno svampare bianco, sfacciato, abbagliante, che illuminava a giorno laddèntro, espressamente pareva, per stanare Ciccina Circé. Nello stesso attimo il muccuso ripigliò respiro, il suo piangere amaro s’addolcì, non finì di colpo di gettarsi il piccio, ma se ne scese a poco a poco, sicché c’era quando si sentiva appena appena e c’era quando non si sentiva più: e questo diceva che la sua parte ormai l’aveva fatta, l’innocente, qualcuno stava pagando per le sue lagrime. Era arrivata la sciagura per Ciccina Circé, era arrivata con la luce, quella che al solo nominargliela, pareva di vederne gli effetti catastrofici, come perlappunto di vetriolo che la vetrioleggiava, sulla sua faccia: la luce, quella che a vedere lei, a vederla ancora prima che le succedesse quella disgrazia, pareva che al solo toccarla la intaccava, la faceva, sfaceva, che nemmeno la lebbra.

Il mare cominciava a fare sciacquìo, crescendo di livello dentro la grotta, come fosse stata rema morta, fino a quel momento in Tirreno: il mare montava e col mare montava anche la luce, cresceva di chiarore, si faceva grossa, gonfia, galleggiava, si spandeva intorno a barbagli come fosforescenza sottomarina.

Quando questa luce illuminò le pietre verdastre della grotta come spruzzi di calce viva, lui poté vedere allora, appesi alle pareti come occhi di spada da salare, i teschi dei suoi amici, che riconosceva uno per uno come fossero ancora in carne e ossa, non appena ci posava sopra gli occhi: tutta la bella combriccola che gli sorridevano tutt’intorno coi loro denti di morti, senza fargli però, né spavento né pena, come se in realtà si trattasse solo d’un nuovo camuffamento, come quelli che stilavano giocando alle Sirene.

Vedere i suoi amici e sentire contempo la femminota che gli scappava di sotto in terrore, era stato tuttuno: appena in tempo, la intravvedeva, in un solo selvaggio, animalesco miscuglio della sua persona col mare tenebroso della grotta, mentre si sommozzava sotto la falda rocciosa dell’apertura e scapolava di furia dalla ’Ricchia all’aperto. Ma doveva essersi impazzita per correre fuori come se intanto avesse annottato: impazzita, per davvero impazzita, e difatti, scappando all’aperto, si sterminava nella gran luce di sole, e scappando e sterminandosi, si lasciava dietro prove su prove, prove sempre più spaventose e scandalizzanti del suo vero essere, essere che non era essere, non era suo e non era vero.

La luce ne faceva una vampata: il fuoco però, invece che dalla faccia, l’attaccava dalla coda, che bruciava tutta in un niente, perché in realtà non era una vera e propria coda di sirena, ma una rama secca di palma, una coda finta paglina, precisa identica a quella che usavano loro quando s’allianavano a fare le Sirene: bruciando, si accartocciava in rotoli di cenere nerastra, che a contatto con l’acqua, tutto in un istante, faceva una fumata, dal fumo si ribellava un fischio, c’era come un ribollìo di fiamme soffocate dall’acqua, sdiluviate: così si consumava, spariva. E mentre la luce la scodava, come fosse vera coda quella, e come se lei sapesse che spavento di cosa era restare scodati, si rivoltava col capo all’indietro, scattosa, quasi per azzannare la luce, il fuoco di luce, che l’avvampava nel quartodidietro, ed era in questo rivoltarsi da belva che pigliava profilo, becco e denti di fera.

Non era vera coda, quella, ma quando il fuoco gliela inceneriva, la femminota appariva come veramente scodata. All’ombellico, le fiamme prima si riducevano a fiammelle e poi si spegnevano completamente. Il suo quartodavanti non appariva nemmeno affumicato, là non le succedeva niente, ma una volta scodata, e scodata per lei voleva pure dire sempre sfottuta, mai più fottuta, che poteva succederle più? Restava un troncone, un busto mammelluto che sballottolava come mare a maretta, facendo perno sempre sullo stesso punto di mare, sballottolava e le trecce sballottolavano col busto e la campanella di nuovo attaccata alle trecce, faceva dindin, dindin, e le fere accorrevano d’ogni parte, fra mammalucchite e spiritate, ma subito, sconcertate, schifate se ne allontanavano come se il troncone si fosse già incarognito e puzzasse, puzzasse tanto, da impressionare persino chi puzzava per natura.

Il dindin, dindin che faceva ora la campanella di Ciccina Circé, mandava un suono tristissimo, pietoso, un suono che si lasciava dietro un’eco desolata, come di funeraglia: era come quando, nella sterminata solitudine di mare, s’incontra una nave, che intatta alle strutture, va alla deriva, sono giorni magari, e chi ha l’occhio, lo vede issofatto perché l’aria è quella, l’aria della nave dove scoppiò la peste o il colera e la pestilenza annientò tutti a bordo, l’aria per cui giustappunto chi ha l’occhio, gli basta un’occhiata alla nave, prima ancora d’incrociarla, e issofatto si scandalìa che lassòpra a bordo, forse da giorni, non c’è più alcun essere in vita né alcun segno di vita: e poi, specie se la nave è sbattuta da marosi e cavalloni, può succedere che la campana di bordo, sbattoliandosi, pare, a sentirla, che da un istante all’altro, per istanti, si ribelliona in un subisso di dindin, dindin, come ci fosse qualcuno ancora vivo a bordo che tirasse ogni volta la corda con due, tre strappi brevi brevi e violenti, ma violenti più per ansia che per furia come gridasse aiuto, aiuto senza parole né voce, col cuore in gola.

Quel sogno era un vecchio sogno che tornava; quella apparizione, quella figura a due facce: femminota e sirena, tre con la faccia di fera, era apparizione, figura di mente che risaliva a galla dentro di lui, dalle profondità del passato alla superficie di quel maricello là, dentro e fuori della ’Ricchia, dove era affondata tanti anni prima. Che meraviglia era se si sognava una femminota che lì, alla ’Ricchia, gli si trasformava sotto gli occhi in sirena, in quel tipo di sirena, voleva dire, che era il suo tipo, suo e di tutta la cosca di amici, tutti, più o meno, della sua stessa età? Quella in altre parole, era il tipo di sirena cristiana e reale, che si poteva vedere con gli occhi e toccare con mano, il tipo che non portava strascico e impedimento di coda, il tipo, per parlare chiaro, che il suo nicchiarello non l’aveva corazzato come le vere sirene, paragonabili, quanto a questo, alle monache di clausura, alle quali pare che glielo murano con uno spicchio di mattone e malta: il tipo insomma, che si poteva scandagliare fra le cosce, calandoci la sonda, come aveva fatto lui con la femminota sotto le palme, il tipo col quale uno si poteva allianare come fosse una di quelle cosiddette sirene, gustando la rarità del fottisterio, senza correre però il rischio di non poterlo raccontare come fatalmente doveva succedere con quelle femmine sciacquose, pescesse o cristiane, che nessuno mai, oltre al solito sentitodire, riferì col vistocogliocchi che cazza di razza, se animala o cristiana, era quella, nel quartodisotto codata, e nel quartodisopra, o nella sola testa del quartodisopra, o nelle sole fattezze di faccia, infantina, bambinesca.

Quello era il tipo di sirena con cui si erano subito affamiliati, mettendosi ancora muccuselli nel punto di vista di don Mimì Nastasi, che le sirene le decantava nella vita e nei miracoli: nella morte no, perché per lui le sirene continuavano a vivere, la loro razza non si era persa né si poteva mai perdere.

Prima di quello di don Mimì, nessuno dei pellisquadre aveva mostrato di avere un preciso punto di vista sulle sirene. Credenza d’antichi, dicevano. Oppure la scambiavano per un pesce che scomparì con Garibaldi: sì, una creatura chiamata così, vogliono dire, che stava in questi paraggi, ma dopo i tempi borbonici se ne perse la razza. Dovette succedere come con l’alaustra che prima ci bazzicava qua davanti e poi si partì di qua, se n’andò salendo e ora il mare più vicino dove s’incontra è alle Isole. Oppure rispondevano come suo padre: che ti interessa? non è pesce che si pesca e quand’anche, i riatteri ce lo schiferebbero e forse solo regalato, lo gradirebbero…

Insomma, prima di don Mimì, si conoscevano solo di nome, qualcosa in aria in aria. Pescesse, una strana razza di pesci, come ce ne sono tante. Ma ancora non c’era chi la sirena la concepisse parimenti a femmina, chi la dicesse femmina bestina, consanguinea in linea diretta alla fera, sua parente stretta, strettissima. Il massimo che immaginavano di lei, in rapporto alla fera, ma del tutto casualmente, era che potesse avere faccia smorfiosamente umana, indole sgualdrinesca e sdiregnatrice. Però, nessuno andava ad immaginare una faccia precisa precisa cristiana, un busto preciso preciso femminino. Fu don Mimì che le sirene le rivelò per tali, che gliele mise, impupate e vive, sotto gli occhi. E ogni volta che ne parlava, trafficando cogli ami fra le dita, cogli ami al petto, cogli ami fra le labbra, faceva pensare a una sarta che con ago e filo, spille e spilloni, ci lavorava intorno alla persona, alla vita, e le imbastiva, impuntava, scimava, figura per figura, modellandogli spalle, fianchi, petto, pettina.

La cosa più strana era che tutto il suo armamentario di notizie sulle sirene, don Mimì era andato a trovarlo molto lontano da lì, da Cariddi e dal mare: in città nientedimeno. La storia era strana ed era anche triste, perché quello che aveva saputo delle sirene, datava da quando, a otto, nove anni, don Nicola suo padre, l’aveva portato sulle spalle all’Ospedale Regina Margherita, perché l’aveva colpito quella paralisi alle gambe.

All’ospedale, se lo erano tenuto per parecchi giorni e poi gli avevano detto a don Nicola di riportarselo a casa. Rimettetevelo sulle spalle, gli dissero, questa è la cosiddetta paralisi infantile e c’incappò proprio vostro figlio. Speranzatevi che vostro figlio un giorno vi guarisce e cammina. Questa è malattia che se a uno gli viene, se la tiene. E non è nemmeno da dire che fa distinzioni; ah, quanto a questo, taglia paro, il povero come il ricco, perché non si tratta di soldi e di medicine, si tratta di noi medici che ancora non sappiamo nemmeno di dove cominciare con questa cosiddetta paralisi infantile.

E prima di dire della fortuna che poi gli rappresentarono le sirene, perché lontanamente non si pensi che il muccusello non capì o capì dopo, non si accorò o si accorò poco, non ci ragionò o se ne fece un’immediata ragione, bisognava precisare subito che Mimì sulle prime gli straziò il cuore a tutti per il modo come non riusciva a capacitarsi della sua disgrazia. Bastava dire solo che alla sua età gli passò per mente persino di levarsi di mondo:

«Pa’» domandò uno di quei giorni a don Nicola, «c’è in questi viciniori una roccia più alta e con più sprofondo di mare della ’Ricchia?»

«Sì, figlio» gli rispose don Nicola che nemmeno lontanamente poteva immaginare il fine della domanda. «C’è, ma lontanello di qua, verso Milazzo, e quella sarebbe la famosa grotta del gigante Polifemo dove ora stanno i carcerati, ed è precisamente sopra a quello sprofondo di mare che va tanto a genio ai tonni, e difatti i milazzesi è là che fanno la grande mattanza. Dalla grotta, i carcerati si gettano qualche volta per scappare, coi lenzuoli attorno alle braccia come ali. Però, è da non credere come quella tela, che a dormirci risulta grezza e ruvida, all’aria si strappa invece come seta, per cui i meschini si sfracellano tutti sopra gli scogli.»

«Pa’, aiutatemi» aveva implorato allora il muccuso. «Portatemi lassòpra a quella grotta e poi datemi una spinta.»

«Figlio» gli aveva detto allora don Nicola, tenendosi le lagrime e mettendo fuori le parole. «Se lo ripeti ancora, io ci vado lassòpra, io mi getto di sotto.»

Tornando di Messina però, il muccuso portava quella novità sulle sirene. Chi gliela aveva data? Chi lo aveva messo a parte? Forse qualche medico che l’aveva voluto allianare in quei giorni? O forse lo stesso don Nicola che era anche lui, prima del figlio, un tipo che travagliava molto di fantasia ed era stato inoltre imbarcato anni e anni e maremare, molte e strane cose aveva visto e sentito? Era stato lui a parlargliene, all’infelice figlio che si teneva sulle spalle, pensando forse di sboriarlo mentre se lo riportava a Cariddi, fu lui, don Nicola, che per consolarlo gliele portò a femmine, a femmine che lui, Mimì, poteva vedere da solo come gli assomigliavano nel quartodisotto? Se fu lui, suo padre, forse gliele citò e illustrò come compagne, compagne, però non al duolo. Le vedi? gli dovette ragionare. Non avevano uso di gambe, ma la facevano lo stesso la loro degna figura. Non si muovevano, non viaggiavano, stavano sempre là alla ’Ricchia, ma che bisogno avevano di muoversi e di viaggiare, se venivano d’ogni parte del mondo per vederle? Ce n’era che navigavano anni e anni per arrivare sullo scill’e cariddi e domandargli un’udienza e tante volte si scordavano di casa e famiglia e non si muovevano più. Devi sapere, figlio mio, che fecero strage di ammiratori, quelle iambette, se li spolpavano vivi vivi, li riducevano all’osso: stragi, ti dico, stragi che nemmeno le femmine che hanno gambe che sembrano cavallone. Perché quelle, le sirene, devi capacitarti che se non le favorivano le gambe, le favoriva la bellezza di faccia e quello che più conta, il genio di mente. Le gambe? Figlio mio, quanto si cammina con la mente in un momento, non si cammina con le gambe per tutta una vita… Ma fu lui, don Nicola, che gli parlò così? Fu lui che gliele portò come compagnelle dei suoi solitari di mente? Non si seppe mai il chi, il come e il dove: solo il quando. Il fatto fu che nella sua disgrazia, don Mimì cominciò a giocarci con le sirene, come con pupe di stucco e di pezze dipinte. L’avere forse identico e come in comune con esse il quartodisotto, gli doveva ispirare una gran simpatia e un gran trasporto per quelle creature. In acqua poi, perché nuotava bene, come quelle preciso con la mossa del culo, con l’arriccia e stendi la coda contro l’onda, mezzo sdraiato di spalle, con le gambe perse e pendenti di sotto, alla femminina insomma, doveva sentire forte e apparirgli addirittura attirante, la rassomiglianza.

Furono le sirene che viavia lo ricompensarono. Quando lo misero nella gistra a riguardare gli ami, seduto alla beduina, con lui c’erano anche, invisibili, le sirene, e queste gli crebbero col crescere, sinché non diventò l’attuale don Mimì.

La paralisi, oltre a sviluppargli anormalmente, per contrasto alle gambette, braccia, mani e busto, gli sviluppò pure sino all’incredibile, l’immaginazione: cosicché, dai pochi connotati summo summo da cui si era partito, arrivò a trovargli, a quelle malefemmine ruinafamiglie, anche i nei nascosti dove non batte il sole, arrivò a contargli peli e capelli, a dire la mentalità che avevano, i giorni come li passavano, fra l’assassinaggio e lo sciacquettarsi, tutta la loro storia insomma, come andò, come andava. Era tutta una storia di parole che si rinfrescava sempre in bocca a lui, fresca come le stesse sirene a mollo, uguale e diversa sempre, come il mare della ’Ricchia in cui sguazzavano.

I pellisquadre facevano mostra d’increduli, di ’spert’increduli e di smagati, però stavano a sentirlo senza perdersi sillaba, specie nei giorni d’està quando, con lo spada numeroso e manso, col buon sorteggio della posta, all’ombra della palamitara, le mani occupate al ferro della traffinera, alle maglie, al catrame, alla stoppa, aspettavano che il sole s’inquartasse dietro all’Antinnammare per fare l’altra uscita.

Ma quale sirena e sirena… Ma che ci andate incucchiando? gli facevano. Però, se le pasteggiavano pure loro in quei cinque minuti di sfesseggiamento, senza disdegnare il parlare grasso di don Mimì, che sembrava descrivergli, non sirene allogate grotte grotte, col culo imbrattato di fanghiglia e di alghe, come cefale, ma cocotte profumate, belle sciscì, femmine scicchettose, che aveva visto chissà come, chissà quando e dove, al varieté.

Fate la faccia all’indifferenza, in pensiero però, v’alliccate le labbra… gli diceva lui, fissandoli uno a uno coi suoi occhietti di folletto, astuto e sboccato. Gente più incallita di voi, signori miei, gente che ne aveva passate di cotte e di crude, quando arrivarono qua, a questo passo di mare, e vedettero e sentirono quella bella comarca di femmine al bagno, decoltate di natura sino all’ombellico, che gli facevano segno: venite, venite, appassionatamente, non seppero resistere e pur sapendosi in un mare tristo, tristissimo di fama, per quanti ci avevano lasciato le penne: timoniere, gridavano, vira, vira, timoniere, vira tutto sulla femmina che chiama, e si capisce che ci restarono, capitani, chiumme e bastimenti.

Pare vero, da come lo dice, commentava qualcuno dei pellisquadre mentre, visto il sole di qua, si preparavano a riarmare. E qualcun altro aggiungeva: di vero c’è che don Mimì è un gran femminaro e gli piace riempirsi la bocca di tutto quel pelame.

E finivano sempre col ridere, dicendo che don Mimì con le sirene si faceva venire la fame e poi la faceva scontare a sua moglie, che era la sua unica sirena, la sola che avesse a portata di mano e quella, lui la teneva sempre all’ingrasso: perché, a onore del vero, c’era da dire pure che con tutto che era iambetta, come sapeva muoversi a mare, così sapeva muoversi a letto. Aveva sposato donna Marta, rimasta vedova di Attilio Scimone, e donna Marta era secca come un’aliccia, però nessuno se ne accorgeva, dato che nove mesi su dodici, la vedevano con la pancia grossa per le gravidanze nelle quali don Mimì la manteneva a rotazione continua.

Femminaro, tutto quello che volevano, però restava il piacere di sentirlo quando le descriveva per filo e per segno, quelle tali sirene, e per lui sembravano vere e viventi e faceva segni verso la ’Ricchia come le vedesse uscire in quel momento fuori dalle grotte.

Eccola là, la ’Ricchia, regno e sdiregno di quelle scialacquone… prendeva a dire. Stupendamente ingrottate, al passo fra i due mari, con quell’orecchio della roccia che si dovettero fare apposito, penso io, tutto a mano come con l’uncinetto, bello fatato, per sentire lontano e vicino ogni e qualsiasi uomo che veniva da Tirreno o da Jonio. Chi stava dentro e chi stava fuori, come donzelle che si sciacquavano e rinfrescavano, spruzzandosi l’una con l’altra: tanto che pensieri avevano? gli mancava il pesce forse? non gli mancava né quello senza né quello con la barba, bastava che allungassero la mano. Si cernevano sopra l’acqua con una flessuosità tale, da fare invidia alle onde medesime, col busto annudato sino all’ombellico, bianchissime, col petto bello pronunciato e duro come due cedri che nemmeno le signorine da marito, e poi, dopo tutto quel damaschino di pelle, la capigliatura nera corvina, che gli galleggiava di dietro come per manto. Femmine da lustrarsi gli occhi, in due parole: e oltre alla bellezza, la furbizia, l’arte mammalucchina che avevano nel mettersi in mostra e farsi vedere in tutto il loro valore e segnalarsi ai naviganti, sventandoli quando ancora erano lontanissimi, quando per dire, erano ancora verso Gàllico a salire e verso Nicotera a scendere. Si facevano luce, se era notte, con questi mazzi di alighe e questi ramicelli di corallo, che hanno miria di uova attaccate sopra e che vagano maremare e la notte fanno quel lume misteriosamente luminoso, che chi lo vede per la prima volta: pigliò fuoco il mare, forse, e svampìa? dice, tale effetto gli fa, tale e quale uno strabilio.

Succedeva allora che s’avvicinava, putacaso, un brik, una goletta, un brigantino, e a bordo magari c’erano ominoni che da mesi, stando a mollo per tutto, stavano però all’asciutto quanto a femmine, e contempo succedeva che alla ’Ricchia femminina col suo bell’incavo arricciolato poggiato a livello di mare, arrivava già lo scoppiettìo delle vele e lo zinzin dello scafo sopra le onde, e se poi i marinai cantavano o anche solo sospiravano di tristezza, o si scambiavano parole grasse, sboccataggini, come stilano i marinai quando gli vengono in bocca le femmine, alle sirene che origliavano alla ’Ricchia, non sfuggivano né parole né sospiri. Un sospiro, e figurarsi una parola, che a malapena si sentiva sulla nave, la ’Ricchia l’ingrandiva come fosse un vento che la faceva vibrare tutta. Le tappinare non aspettavano che quello. Chi sospira non è contento, si dicevano, chi sospira privazione sente. E quando li avevano a tiro, e quelli già si ricreavano gli occhi con le loro bellezze, infrinzandosi e cernendosi tutte, si facevano sentire, la voce tutt’a invito. Oh marinaio afflitto e stanco, li apostrofavano, vieni, vieni a ricrearti l’ossa con chi sa l’arte di ristorare l’uomo. Vieni, vieni, lascia la rugginosa, intartarata nave e ascolta quello che ti promettiamo, che lenzuolini di tela di lino e che origlieri con sopra scritto: felice notte, e che alliffamenti, che incrignature, che baci… E intanto che gli promettevano queste delizie, facevano grandi e voluttuosi scuotimenti di chiome e s’alzavano come all’impiedi sull’acqua per farsi meglio ammirare quant’erano decoltate di natura e minnute: minnute, minnutone, anzi, coi galleggianti posati belli sopra l’onde, bianchi e gonfi, sapendo bene che anche al sapore e colore del latte, l’uomo si risente e intenerisce per la femmina. Ora, diciamolo francamente, a quelle profferte e infrinzamenti chi poteva resistere? Non appena le avvistavano, quelle belle femminone che si sciacquettavano e che parevano ignare di male, desiderose solo di saziare il maschio affamato, capitano e chiumma annorbavano dalla gran voglia, virando per là… Lontani di casa, a volte da mesi, ma a volte pure da anni, da tanti anni che nemmeno se la ricordavano più la femmina com’era fatta, nemmeno se lo spacco ce l’aveva per alto o per lungo, era pensabile che si mettessero la cera negli orecchi? Qualcuno ci fu, dicono, qualcuno che ebbe il coraggio barbaro di rispondere culo, culo, non gradire. E ci sarebbe stato qualcuno addirittura che per non incalmierarsi, si fece legare all’alberomaestro con gli orecchi tappati di ceravergine: e da questo ci possiamo fare un’idea che razza d’uomo mignunario e tristo doveva essere per tenersi abbottonato a quella vista… I più però rispondevano mascoli mascoli e si gettavano. Ma spraticissimi del passo di mare, ignari di reme, rifiuti e bastardelli, si sfracellavano senza fallo contro le grotte della ’Ricchia, a domicilio di sirena, cioè a dire. A quel punto, le sirene tornavano pescesse bestine, tornavano quello che erano in origine: fere, c’è bisogno di dirlo? e straziavano le carni ancora calde degli sventurati. Il primo boccone che facevano, era proprio quello, ve lo potete immaginare, il pezzo forte dell’uomo. Perché, capite, la loro tragedia era di avere quell’eccellenza di mossa di puttane, di stilare quello stile trucchigno e attirante, e poi, con l’uomo lì alla sponda del letto, pronto e disposto, scoprire ogni volta che difettavano proprio dell’essenziale, per il fatto che nascevano con quel difetto di natura, con gambe e cosce combaciate strette in forma di coda, che gli cancellava dalla persona l’indispensabile femminino: quel certo cosiddetto nicchio di cui dispone ogni umana cristiana e in cui s’accomoda l’uomo. Allora, non potendo altro, si vendicavano. Niente noi, dicevano, niente nessuna. E forse si poteva dargli torto?

Sì, quanto alle fattezze, al carattere e abitudini di dentro e di fuori, le sirene, al dunque, le aveva inventate lui: don Mimì Nastasi, grande riguardatore di ami, ignescatore di lenze e preparatore di conzi.

Fra gli ami don Mimì era nel suo, com’era in mezzo alle sirene. Ci travagliava con tutte e dieci le dita, se ne riempiva a mazzi la bocca, e allora, con le labbra che in quel momento parevano un puntaspilli, e con l’eterno pallore in faccia, aveva l’aria d’una grossa spatola arrotolata dentro la gistra, una spatola per la quale c’erano voluti tutti gli ami e tutte le esche di una lenza da conzo, per stroncarne la resistenza e tirarla a galla.

Sbrogliava lenze, piombi, sugheri e romanelli, scioglieva ami da pelidiverme, li stringeva, ne cambiava vecchi con nuovi, li ignescava con ciuffetti di lana o con sauri o con sgombri: e mai che si guardasse le mani, mai che avesse bisogno di seguire con gli occhi il lavorìo della dita.

Parlava e sirene e ami si confondevano in quel gioco di mani di incredibile lestezza: ed era così fermo, così come morto nel quartodisotto, che il movimento nel quartodisopra era tale che pareva, a vederlo, che di mani e dita non ne avesse due e dieci, ma quattro e venti. Ma parlava sempre e solo di sirene, e allora pareva pure che più mani e più dita gli servissero per manovrare con tutti quegli ami e tenere a bada le sirene che gli scappavano di bocca, qua e là, attorno alla gistra, fra la sabbia.

Lo guardavano, alle volte, mentre stava lì, sulla sabbia, poggiato in mezzo alla gistra tonda che gli faceva da portantina, con le gambette monchie, bianche e scheletriche, come di muccusello, che gli spuntavano di dietro, fra quelle miria di ami, come una coduzza biforcuta, lo guardavano e gli veniva di cogitarci sopra: e se fosse, sotto sotto, una sirena maschio, questo don Mimì? si dicevano, se fosse giusto giusto lui il maschio fatto su misura per le sirene? che ne sappiamo noi? e che ne sa lui?

La sirena, come l’amo, ormai s’è capito, era roba sua. Anzi, era roba sua più dell’amo, perché per l’amo qualcuno poteva dirgli: qua, don Mimì, vi scappò questo che è arrugginito, o questo che si storse, o questo allentatello, o questo, numero tre, in luogo di numero quattro. Con la sirena invece, chi poteva dirgli cosa? Si poteva mai lontanamente immaginare che venisse qualcuno a sparargli quel castello di rena che aveva alzato sopra la sua gistra? quel franciaspagna parato con la saliva come fosse colla di pesce? Chi poteva venire a dirgli: scusate, la sirena vostra è sbagliata, quella giusta è un’altra che conosco io? Questo qualcuno però venne.

Venne difatti, verso il ventinove, trenta, il signor Cama, mandato come Delegato di Spiaggia. Venne lui e quel suo famoso libro colorato di scene e figure di giganti marini: lui e quel suo arcalamecca di libro, dal quale non si separava mai, nemmeno a letto, per cui se qualche volta non l’aveva in mano, o sottobraccio, o sulle ginocchia, sembrava un poco nudo.

La novità di sirena che portava a Cariddi, era stampata là, brunastra e lucida, con certi lunghi baffi da gatta, storta e disossata, in posa sopra uno scoglio. Sotto quella figura però, non c’era scritto sirena ma foca. Aveva della femmina, non si poteva negarlo, ma non aveva nemmeno un pelo della femmina cristiana come, a dire di don Mimì, aveva la sirena almeno sino all’ombellico.

Il signor Cama, sicurissimo del fatto suo, se ne venne con quello strano essere baffuto e gelatinoso e disse al meravigliato don Mimì:

«La sirena che dite voi, mi dispiace tanto, è sbagliata. La vera, eccola qua». Ed era stato da vedere don Mimì come pareva pigliato dai turchi, senza nemmeno guardarla bene forse quella baffuta stampata, le sole parole del Delegato bastarono forse a dargli quell’aria mammalucchita.

Il signor Cama, come fosse venuto anche, anzi soprattutto per quello, l’indomani stesso che arrivò, quando non sapeva ancora nemmeno i nomi né le facce, sentito dire di quel traccheggio di sirene che faceva don Mimì, e mai potendo immaginare che per il meschino iambetta le sirene non erano solo passatempo, ma pane e companatico di vita, se n’era uscito con quello strano essere baffuto e gelatinoso, chiamato foca e mettendogliela sotto gli occhi a don Mimì:

«Eccola qua» gli aveva fatto a bruciapelo, subito aggiungendo: «La sirena che credete voi, a quanto sentii dire, è falsa di sana pianta, non so se lo sapete, e la vera eccola qua». E mentre don Mimì, a bocca aperta, lo guardava di sottinsù dalla gistra come pigliato dai turchi, quello, sicurissimo del fatto suo, si era gettato a parlare scienziato, parlare d’uomo navigato, che girò, conobbe il mondo, perché forse l’idea sua era che questo gli faceva di presentazione ai cariddoti che per forza dovevano restarne impressionati:

«Ma sta sirena a femmina dove la pescaste, scusate?» gli fece, come fosse convinto che ormai non c’era più luogo a contendere e se parlava, parlava solo per un senso di generosità sua, sforzandosi di dargli l’idea a don Mimì della gran sorta d’abbaglio che aveva pigliato. «Ma quale donna e madonna. Un animale, un’animalessa. Certo, il bello suo sta proprio qui: che non è cristiana, no, è animala, eppure alla cristiana in certe cose gliela vince d’un punto. Vi basti sapere che se ne esce di mare e se ne va piedipiedi per le spiagge respirando l’aria come me e voi e promenandosi tutta come ogni civile cristiana col suo corpo affusolato, e i fianchi che le sbattono di qua e di là. La movenza che ha, bisogna proprio vederla, è talmente femminina, che guardando per esempio dalla nave che passa al largo, chi non è scandaliato che è foca, si domanda e dice: ma dove va, ma chi è quella nicchiona di femmina, là rivariva? E la voce? La dovreste sentire che voce le esce di petto, una voce di femmina che vi fa venire i brividi. Per forza la pigliavano per femmina cristiana, la sirena, per forza, dato che si trattava della foca. Ma con questa specie di baffi lunghi di gatta, voi mi potete dire, come può mai piacere sta foca? Allora io vi rispondo: donna baffuta è sempre piaciuta.»

La nominata foca se ne stava sul suo osservatorio scoglioso davvero come una matrona sul sofà, con vere braccia e vere mani, solo che le dita erano come stecche d’un ventaglio chiuso: col grande occhio maliardo, da sotto le folte e languide ciglia, smirciava in giro, fingendosi incurante e imbambolata di fronte al corteggiamento muto di un branco di maschi della stessa razza, che da lì vicino se la mangiavano con gli occhi. Quei maschi, loro, era naturale, non dovevano minimamente vederla quant’era schifevole in tutto il suo insieme di mollacchiona, anzi, ai loro occhi, doveva essere proprio quello, quello e quell’altro, baffi e mollacchieria, il bello e bellissimo di lei.

Don Mimì, col libro fra le mani, se n’era stato zitto a rimirarla, poi aveva fissato a lungo il signor Cama che gli stava davanti come un colosso con la testa liscia e bozzuta. Lo fissava come dicendosi: guardate questo calandrone qui, che arriva e come primo pensiero, mi vuole rubare il mestiere a me, mi vuole rovinare la piazza. Poi aveva levato gli occhi dal signor Cama, e si era rivolto agli altri come se quello non fosse più presente, dicendo piuttosto sprezzantesco:

«Ma ve la figurate a sirena sta iattamammona? Ve la figurate che fa impazzire gli uomini con le sue beltà? E dove le ha ste beltà? dove se le tiene nascoste? E i galleggianti dove li ha? Dov’è minnuta? E la capigliatura lunga, riccia e bruna? E il biancore di pelle come di latte, eh? Sta baffuta, secondo voi, questa, i naviganti scangiavano per femmina, sino al punto di rovinarsi per lei sugli scogli? Dovevano essere orbi e con le caterratte calate per scambiare sta mummiona per una femmina regolare, tutt’a puntino, che gli poteva dare ricreo…».

«E voi spiategli a questo vostro don Mimì» aveva ribattuto sullo stesso tono il signor Cama, «spiategli che può esserci di più femminino della foca sullo scoglio, in posa, con la mano sotto il mento, tutta vezzosa, intanto che dà occhiatelle ai maschi oppure che si promena con la mossa ondulante del didietro e fa sentire la voce che vi strappa le visceri come fosse di femmina che smania per l’uomo e smania che si strozza… Spiategli, spiategli che può esserci a mare di più femminino cristiano, anzi cristianissimo…»

«Può esserci la fera» rispose don Mimì, senza farlo finire di parlare e aveva l’aria di dire: qua t’aspettavo, e forse non gli pareva nemmeno vero che il signor Cama gli facesse quel regalo. La fera, naturalmente, non era solo in quel momento che gli veniva sulle labbra in riferimento alle sirene, non era il primo nome che gli veniva in mente per smerciarlo al signor Cama a preferenza della foca: perché lui era persuaso, e non da ora, era persuaso vecchio, che per la sirena non poteva esserci discendenza più fedele di quella della fera, come non poteva esserci per la fera ascendenza più naturale e legittima di quella della sirena.

«Può esserci la fera, anzi c’è» continuò. «La fera, unica e sola. Diteglielo, diteglielo al signor Delegato. La fera ne vuole mille della sua foca quanto a femmina, non c’è nemmeno paragone, diteglielo a nome mio…»

«La fera? E che ha di femminino la fera? Oh, pure questa dovevo sentire. Ma da dove gli venne a quel don Mimì di citarla per sirena?»

«Al nostro nuovo Delegato» aveva replicato don Mimì in quella specie di duello a corta distanza, «non gli devono andare molto a genio le femmine, penso io. O forse le perse di vista ormai, questo penso io, se non ci vede niente di femminino nella fera. E può esserci femminino più femminino? può esserci, a mare o a terra, peggiore tappinara?»

Il signor Cama non lo capì che ormai poteva rinfoderarla nel libro la sua foca. Rispose ancora e si rovinò con le sue mani:

«Appunto appunto: può esserci peggio tappinara? La foca invece è conosciuta per una brava femminella, madre da portare ad esempio, e basti dirvi che si sgrava del figlio e per giorni e giorni l’allatta sempre digiuna; e il maschio poi, quello che ha, quello solo le basta e avanza, l’onora e rispetta. Una femminella, in due parole, tutta casa e famiglia, che non ruba né micidia, non ha furbizie né malizie, da portare in palmo di mano. C’è femmina più femminina della foca? E sarebbe giusto giusto la fera?».

Con questi complimenti, la sua foca, in quanto sirena, se la giocò, gli mise in mano a don Mimì il coltello per il manico, gliela fece ammazzare:

«Ma allora che andiamo discutendo?» fece don Mimì senza perdere tempo ad averla vinta. «Perché mi viene a riempire di prua questo Delegato novello? Come si può pretendere di smerciarla per sirena una tale brava femmina, una tale madredifamiglia tutta casa e chiesa? Che nicchinnacchi con la celebre e celeberrima sirena, di fuori artista di varietà e di dentro lupamannara, di fuori femminona di letto e di dentro brigantona di passo? Ditegli, ditegli al nostro Delegato, di farla cadere di scena la foca sua. La fera, la fera, fu quella che le uscì di mezzo all’anche alla sirena, la fera, la fera, ma quante volte glielo devo ripetere, in che lingua?»

Il signor Cama così si fece subito un’idea dello speciale tipo da spiaggia che era don Mimì, e sperimentò come s’inselvaggiva se gli toccavano le sue pupe, le sirene. Ma del resto, lui stesso, il nuovo Delegato di Spiaggia, gliene fece subito scandaliare che non differiva poi molto, lui, da don Mimì: non le aveva pure lui le sue sirene? non erano questo per lui i giganti marini che aveva nel suo famoso libro figurato, non erano le sue sirene oceaniche, le sirene che teneva come sottospirito, come sotto lo spirito dell’oceano che dopo quarantanni doveva essergli rimasto attaccato al naso? Perché, anche lui, una volta sbarcato, aveva dovuto sentirsi con le gambe monchie come per la paralisi, un vecchio iambetta pure lui.

Era està, mattina, e tutta la loro comarca di muccusi non la finivano più di sguazzare alla ’Ricchia.

Si tuffavano, e appena staccato il piede dalla spiaggetta si trovavano, di netto a netto, sul fondale dello Stretto alto centinaia di metri, sicché pareva di scendere in acqua da un galleggiante ancorato al largo. Si varavano da quelle sbavature di rena fina, che si sporgevano sul gran fondale, affusolate come forme di misteriosi animali, che arenatisi là, si erano fusi e confusi, dentro e fuori, con la rena.

Essi erano muccusi e dovevano ancora impennare, la femmina per loro era ancora in mentedei e aspettando il foglio di pesca, lì alla ’Ricchia, bazzicavano con le sirene di don Mimì, dato che non ne possedevano ancora di proprie. Per lui, nell’intimo, poteva pure essere tragedia e loro la facevano farsa.

Ogni volta, previo sorteggio, c’era chi commediava naviganti e chi sirene. Queste, nessuno voleva farle, al dunque però le impersonavano, sconchigliandosi col quartodidietro, forse come nemmeno le stesse sirene e alle volte, persino, aggiungendo alla parte qualcosa che in don Mimì non c’era.

Nudi in pietra: però, per non essere naviganti e sirene solo di chiamata, dovevano alterarsi almeno all’essenziale il loro naturale di muccusi che non erano ancora né pesce né carne, truccandosi almeno il davanti o il didietro.

Quelli, i naviganti, si camuffavano solo un punto del corpo e precisamente quello che sull’evangelio di don Mimì, pigliavano di mira le sciacquose, il pesce con la barba insomma, che era il loro boccone raro, col quale, alquandalquando, a parte lo scopo vendicativo, si rifacevano la bocca dei soliti dentice, sarago, paurotto, sogliola e compagnia bella, senza dire che questi pesci qua li dovevano disquamare, e poi dovevano anche travagliarci di lingua, lisca a lisca, per non pigliarsi in gola una spina, e quello invece lo inghiottivano lindo lindo e senza patemi d’animo, ancora più facile di un gambero imperiale che va scorazzato o della seppia o del calamaro, che se non hanno lische e spine e scaglie, hanno però ossi duri come pietre. E poi c’era da dire di quant’era sostanziosissimo il pesce con la barba rispetto a ogni altra specie di pesce. Pesce con la barba lo appellavano, ma sostanzialmente bisognava dirlo mollusco, di quei molluschi rinforzatissimi, ognuno, come tre o quattro rossi d’uovo all’ostrica.

Il loro pesce, essendo però a quell’età ancora una specie di cicirella mignuna quanto un dito, liscia e dissapita, chi usciva navigante, se lo parava con ciuffi d’alighe nerastre, per raffigurarselo barbuto, già grande e sostanzioso. Chi invece usciva sirena, s’infemminava a cominciare dalla testa: capellandosela tutta con filamenti d’aliga che gli pendevano sulle spalle, trattenuti come in una reticella da un brandello d’acciara o sciabica che le maglie le hanno strette, sicché a distanza pareva una bella chioma impomatata con pieghe e onde fatte con le dita.

S’infemminavano poi il petto, ma questo che pure era indispensabilissimo, risultava sempre scabroso a infemminare. Le palle di gomma, spaccate in due, che il mare gettava sulla riva, quelle andavano bene: ogni metà difatti si presentava col suo rigonfio precisa a una poppa. Ma di mezze palle di gomma ne trovavano così poche che in tutto un anno, o meglio in tutta un’està, si contavano sulle dita, e sempre dispare, sicché supplivano, o con due mezzi limoni e allora venivano due minnette verdine ancora acerbe, di sirena di primo pelo, o con due metà di scorza di melloncini di Malta, e allora venivano due minnone gialligne, longarine e coperte di rughe, come di sirene vecchie, di navescuola in disarmo. Mezze palle di gomma, mezzi limoni o mezzi melloncini di Malta, questi gli facevano da petto femminino e la solita striscia di sciabica o d’acciara gli faceva da reggipetto.

Una volta che si erano capellati e amminnuti, per proclamarsi sirene, gli restava solo di farsi la coda, che era la parte che più li intrafficava, ma anche la più facile a farsi, perché se la facevano bella e ondulante, come uno strascichetto verderamato, con una rama giovane e tenera di palma, che cadeva appendolata sul didietro, per la punta, pigliando nella parte larga la mossa del culo.

I naviganti infine si varavano, su tavole e tavolette, e remeggiando con le braccia, per fare scena, pigliavano a lamentarsi del lungo digiuno di femmina, massacrando di sospiri l’aria e il mare intorno a loro. Dall’apertura della grotta spuntavano allora le sirene, facendosi precedere da un poco di scodinzolio sciacquoso della coda di palma, tanto per dire: viene la sirena. Affacciandosi e venendo fuori, le mani incoppate al petto, parevano tante nicchiarelle saltate dal letto, vergognose di mostrarsi così, come si trovavano, senza niente addosso, ma assai curiose di vedere chi sospirava sotto il balcone. C’era, fra di loro, lo scambio di qualche frase di circostanza, mentre si leccavano i baffi:

«Sentite, pure voi, amiche belle, st’odore di carne umana che sento io?».

«Sentite la fragranza di sti pesci con la barba nelle vicinanze?»

«Ora ci addobberemo la pancia, se non ci possiamo addobbare altro.»

I naviganti fingevano di vederli all’improvviso, sbattendo le ciglia e facendo la faccia a meraviglia, subito però, quelli, quelli fatti sirene, sfoderavano le bellezze e s’imbustavano tutte con le mezze palle di gomma, coi mezzi verdelli o con le scorze dei mezzi melloncini di Malta in mostra. A questo punto però, non gli riusciva di fare tutta quella loquenza di Opera dei Pupi che faceva don Mimì: c’era sempre a quel punto del gioco qualcuno di loro, che per la fretta di concludere a maschio e femmina, facendo schiuma, miscuglio e pomponella, rovinava tutto il meglio. Qualcuno di loro difatti, qualcuno di quelli che facevano la parte delle sirene, se n’usciva a scaltro. La famosa voce di lusinga che dovevano gettare ai naviganti, tutta gorgheggi e fraseggi dolci, sinuosi, paragonabili a cernimenti di corpo come in una danza dei sette veli, c’era sempre qualcuno che quella voce gliela gettava grezza, senza tante cerimonie, come una mascolara di quelle che ormai hanno il callo, una soldatara, un’adescatrice di bassoporto. Forestieri di mare, oh forestieri… quella voce sonava, stonava suppergiù così. Oh forestieri, forestieri di mare, vi squaglia il cuore per femmina o l’orecchio c’ingannò? Allestitevi, allora. Datevi una limata allo strumento, perché noi non aspettiamo altro, a fessa aperta stiamo… Insomma, non parlare accivettato di sirena, ma parlare papale papale di femminota che se uno le va a genio e le fa sangue, l’abborda e senza tanti preamboli gli fa la proposta: me lo prestate per qualche minuto il giocarello vostro? Me lo date due soldi di trattenimento? Vi scapriccia pure a voi di fare nfunfù, come gli scapriccia alla sottoscritta?

Ma a quel punto, in ogni caso, il gioco finiva sempre come doveva: a coda di pesce. I naviganti, annorbati dalla femmina, si gettavano all’ammazzata da tavole e tavolette e subito facevano il morto, galleggiando a faccia all’aria in modo che si vedesse il pesce con la barba, e non appena venivano a portata di mano delle sirene, queste s’allupavano sopra alighe e pesce, sbragandosi tutte e sbarazzandosi delle poppe come per dire: ma quale femmina? fu tutto un trucco.

Ognuna allora s’impadroniva del suo pesce con la barba, afferrando il navigante per la caviglia e trainandoselo dietro: in uno strano silenzio, che era venuto improvviso col naufragio, il corteo scompariva allora nell’apertura nera della ’Ricchia. Di laddèntro, veniva poi uno sciacquìo come di corpi che si arruffavano facendo la lotta, e poi un rifiatare basso, affannoso, un vento occuposo di sospiri, e poi più nulla. La ’Ricchia allora tornava di colpo, dentro e fuori, silenziosa e deserta, e quella apparente solitudine spandeva subito intorno come una oscura paura, un misterioso senso di allarme e di sterminata, accorante malinconia. Se qualcuno di loro era rimasto fuori, perché essendo disparo, non era potuto entrare nel gioco, al vedersi solo veniva pigliato immancabilmente da una specie di sgomento: era come se il gioco fosse diventato tutto vero, la farsa finita a tragedia, come se i suoi amici non sarebbero mai più ricomparsi fuori dalla grotta. E lo assaliva l’impulso di gridare, e qualcuno a volte gridava veramente, chiamando i suoi compagni uno per uno per nome, e a furia di chiamare e non avere risposta, c’era chi scoppiava in lagrime e questo succedeva infallibilmente quando fuori restava qualcuno dei più muccusi, Enzo o Salvatore, ad esempio. Pareva allora che quel muccusello piangesse per la triste sorte di quei naviganti forestieri e questo, a ripensarci, rendeva tutto straordinariamente veritiero nella loro immaginazione.

Manmano che diventavano sbarbatelli, don Mimì li ammetteva a una maggiore confidenza, a particolari più intimi e segreti. E se le barche andavano al Golfo dell’Aria, partendo con la luna e tornando con un’altra, essi allora risparmiavano a donna Marta di imporselo lei sulle spalle e ci pensavano loro a portare all’aperto don Mimì: lo issavano sulla gistra e lo portavano come un santino in processione, un qualche santo martirizzato dagli ami che però, stando almeno all’apparenza, invece di martirii gli procuravano delizie, come a San Sebastiano le sue frecce. E non lo portavano alla marina quelle volte, ma sul luogo addirittura, alla ’Ricchia. E là, don Mimì si lasciava liberamente domandare:

«Ma queste femmine sirene erano come le nostre madri, le nostre sorelle?» gli facevano frequentemente per invitarlo.

«Che c’entra?» faceva scandalizzato don Mimì. «Le madri, le sorelle, le femmine nostre, insomma, quelle sono una cosa e lasciamole a casa. Le sirene invece sono un’altra cosa, altra razza di femmine: quelle, fatevi conto, sono femmine femminote. E se nomino la femminota, è perché la femminota io la giudico, con la fera, parente in primo grado della sirena. È bellissima, no? ed è grande tranellatrice, no? e attira l’uomo come una calamita e se lo mangia vivo, se è tipo che le fa sangue, no? La femminota cammina, va, tutta e sempre passo e spasso, traffica, architetta, ha il piedelungo e la mente galeotta, no, non è questa, tale e quale, la femminota? Da lei insomma, dalla femminota che si vede in giro, potete farvi un’idea della sirena. Ma si capisce che nel grande mondo ce ne sono tante altre consimili. Guardate» aggiungeva a questo punto e si metteva a disegnare con un grosso amo sulla rena quello che andava dicendo. «La donna di casa, madre, moglie, sorella tanto per dirvi, ha coscia stretta, così, e dove riceve l’uomo, lei la chiama divozione sua. La coscia larga, così, è invece la coscia di quella tale razza di femmina che dove riceve l’uomo, lo chiama, senza peli sulla lingua, nicchiarello del piacere dell’uomo, perché in effetti quello gli dà, solo e schietto, piacere, piacere quanto ne vuole, ma divozione nessunissima. Ora, per concludere, di queste femmine a coscia larga, la prima primissima campiona, campiona e campionaria, fu la sirena.»

E poi, se non era lui a dire, come per scommessa: datemi uno spunto, furono loro che facendosi giovanottelli, cominciarono a fargli domande sempre più trucchigne, a tazzina e piattino, perché loro a quel tempo cominciavano già a farsi delle sirene un criterio diverso da quello di don Mimì. Essi andavano, venivano, scendevano a Messina con una testa di fera per il premio in Capitaneria o quand’era carestia, con la feluca andavano carriando pietre ai villaggi di riviera per buscarsi qualche lira: si muovevano insomma, vedevano e sentivano, paragonavano e capivano, mentre don Mimì stava sempre lì, nella gistra, e così, contempo che lui parlava delle sue femmine immaginarie, loro intanto pensavano a certe femminelle reali che avevano adocchiato qui e là, davanti alle porte, andando e venendo per la riviera.

Però, era strano: anche se smagavano e ormai potevano passare per scaltri di fronte a lui, con tutta la moglie e i figli che aveva, continuavano a parlarci, lasciando per delicatezza sempre fuori dai loro discorsi le sue gambuzze, come se fossero alla pari, uomo valido con uomo valido. Ed era stato invece proprio lui, una volta, che le aveva tirate in ballo, le sue gambe per figura, proprio perché anche lui pensava quello che alcune volte essi avevano pensato: e cioè che lui e le sirene, quanto alla figura, quanto al quartodidietro, cioè a dire, si pigliavano come moglie e marito, si rassomigliavano come fossero della stessa razza. Quella volta, chi precisamente non ricordava, gli avevano domandato:

«Ammettiamo che ora, in questo momento, ne uscisse una, vi chiamasse dicendovi: Mimì, tu che parli tanto di noi, e ci decanti che siamo così e così e che ti siamo rimaste in gola, vieni dunque, ricreati, vediamo se hai tanto coraggio e sangue freddo di venirci a incrignare, voi che fareste? ve lo sentireste l’almo?».

Don Mimì, invece di rispondere al suo solito modo sciampagnino, quella volta aveva risposto trattando la cosa da tutto un altro punto di vista, e da quel punto di vista non c’era proprio da ridere:

«Certo, un purparlé non mi dispiacerebbe» aveva cominciato col dire, svagandosi per un momento con gli occhi, come inseguendo un suo lontano ricordo. «Specie per quella coda, che è come un terzo braccio, organo e argano per dirvi, e a quella poveretta di mia moglie le farebbe proprio comodo per tenermi in rotta, se capite quello che intendo. Per questo solo, non per altro» aggiungeva e si toccava le gambette quasi tutte nascoste dalla rena finafina che sotto il suo peso, attraverso le stecche di canna, trapassava nella gistra. «Per questo, non per altro. Mia moglie meschina, quanto ad addobbarmi, mi addobba bene, uno scellerato dovrei essere, per lamentarmene, anzi se devo dire, a me mia moglie m’addobba e sazia e persino mi soverchia. Però, si leva la vita, la meschina, a fare la cavalla che si piglia in groppa il cavaliere e poi cavalca, cavalca per portarlo a destinazione il suo cavaliere senza sperone. Per questo dico, o si fa sirena lei o mi guarisco io: perché, vedete, avendoci molto riflettuto, io mi persuasi che con un colpo della loro potente coda, quelle amiche là, mi potrebbero forse guarire, potrebbero rimediarmi forse questo filo di schiena. Come una scossa elettrica, capite? mi potrebbero sciogliere nervi, muscoli e sangue dentro la spina dorsale.»

La coda, quella in fondo, era la parte di sirena che gli interessava particolarmente e ci ritornava spesso, in vista del grande sollievo che avrebbe potuto rappresentare per donna Marta quell’organo e argano:

«L’avesse mia moglie una coda di quelle…» sospirava. «Così come sono, miserrimo iambetta, un terzo braccio farebbe comodo alla meschina. Me la passerebbe di sotto all’anche e girandomela dietro, mi solleverebbe senza sforzo, mettendomi agevole in sella.»

Un’altra volta aveva spiegato il significato della coda rimangiandosi quello che aveva detto tante volte, riguardo alla coscia larga, facendole quasi passare, quelle vogliose rompischiene sempre inappagate, per monache di casa, signorine stantive che avevano fatto il voto e nemmeno per l’ignizione si scoprivano un poco di culo, macerandosi tutte in pudore:

«L’idea mia è che la coda venne dalla loro verginità, ovverossia da difetto d’uso» aveva detto quella volta. «A furia di tenere strette le cosce, che spasimavano di avere allargate, ma nessuno gli disse mai: àprile, gli venne quel callo, una certa cartilagine, capite? e questa callosità si sbiforò tra le cosce, scaglia sopra scaglia, e così finì che le due gambe s’incollarono insieme e gli diventarono coda. E anche il verde ramato è dovuto a difetto d’uso: nell’acqua, insomma, si ramarono e s’ingigliarono come cipolle.»

Ma loro non si facevano alcunissima meraviglia di vedergliele fare e disfare: sì, perché la sirena, come l’amo, era roba sua, mestiere e mistero suo, perciò poteva farne quello che gli pareva a lui.

Intanto, loro spigavano in tutto, impennavano e non avevano più bisogno di alighe per mettere la barba al loro pesce; e verso il millenovecentotrentasette, trentotto, succedeva che facessero casualmente conoscenza della vera e propria femmina, la femmina cristiana, e allora poterono farsi un concetto più preciso se questa discendeva, più o meno, dalla sirena e, per la transitiva, dalla fera. Cominciarono a capire che a certe femmine, non foss’altro, si poteva dare l’appellativo di sirene senza farsene scrupolo, e che se si pigliava sotto metafora, tutta quella parentela di sirene, fere e femmine, di cui andava sfantasiando don Mimì, forse si poteva vederci anche un fondamento di verità.

Fu piacere e fu contempo spiacere per loro ingignarsi di femmina a quel modo indelicato. In seguito, parlando con chi era più ’sperto di loro, coi riatteri in primis, capirono che anche allo sverginarsi è tutta questione di fammiridere e che ai ricchi, grazie alla vasellina del fammiridere, non risulta mai l’indelicatezza della prima volta. Indelicatezza? Barbarietà, doveva dire: perché, se doveva dire quello che fu personalmente per lui, ’sperimentare la femmina, doveva dire che fu per un verso, come bruscarsi il pelo, fu come quando si passa un uccello alla fiamma per bruciargli le penne più tenere che non si vedono nemmeno, e per un altro verso fu come inghiottire boccate di acqua salata, fu come la prima volta che si gettarono a nuoto: anche stavolta, in quest’altra ingignatura, fu come si perdessero di lena e si avvilissero, brancicando con le mani, a bocca aperta e a occhi chiusi.

Fu trattamento di sirene, e con questo aveva detto tutto. Da sirene si comportarono e da sirene le incontrarono lì, nel loro regno, in quegli stessi paraggi di mare; e da sirene, misteriosamente comparvero e misteriosamente scomparvero, come fossero uscite e rientrate nelle grotte della ’Ricchia. Quello che non fu da sirene, fu che le ebbero franche, e siccome si reputavano senza pregio né valore, sbarbatelli che ancora non sapevano nemmeno dove mettere le mani e non potevano mostrare perciò nessuna mastrìa con la femmina, non si capacitavano di poterlo ricevere franco, quel gusto: non vedendo la valorosità del loro pesce, si smidollavano a pensare perché la femmina glielo apprezziasse tanto. Il fatto era che non potevano mai immaginare né sapere che delle sirene intartarate come quelle, sirene che avevano assaggiato pesci d’ogni grandezza, forma e sapore, sino ad averne la nausea, si sentivano appetite del loro pesce fresco, pescato allora allora, ancora odoroso di mare, assai di più che da tanti pesci di pregio, magari ’spertissimi a nuotare nelle loro scure e profonde nicchione, ma che paragonati al pescicello degli sbarbatelli, dovevano sembrargli stantivi di giorni; non se lo sognavano nemmeno insomma, che la novità e freschezza del loro pesce, la sua genuinità e ingenuità valevano agli occhi di quelle assai, assai di più d’ogni ’sperienza e mastrìa: non sapevano di valere tanto, sennò non dicevano che le ebbero franche. Eppoi, perché franche? perché non gli costarono niente? perché, una cosa forse ci costa solo quando la paghiamo? Franche, dicevano e avrebbero dovuto dire che le femmine gli bruciarono a loro il paglione, diversamente da come succede.

La prima che s’incrignarono era una di quelle sirene lussuose che a detta di don Mimì, la loro mente non arrivava nemmeno a immaginare. «Ce ne sono di quelle che noi manco col binocolo le possiamo vedere» gli diceva don Mimì riguardo a questa razza privilegiata di sirene. «Ce ne sono che si partirono di qua nude e crude e si fecero la gran posizione. Riverite, coperte di gioielli, che gli manca? Cocotte, canzonettiste, mantenute d’altobordo, quelle insomma che sotto lo strascico portano la coda per gamba e per questo si muovono sconchigliandosi e cernendosi tutte col culo, a quelle la fortuna gli mise il capezzolo in bocca e non glielo levò più. La ’Ricchia, se gliene parlano, pare che non la sentirono mai: si vergognano dell’origine, quei culi riusciti. E del resto, ricche sfondate come sono, alla ’Ricchia ci pisciano ormai, oggi come oggi il mare dove sciacquettarsi, ce l’hanno in casa, personale mare d’acqua dolce, bene precisare, non d’acqua salata, e ce l’hanno in certe fontane e vasche dove c’è più Colonia Coty che acqua. Il mare, vi dovete figurare, che a seconda se è estate o inverno, ce l’hanno freddo o caldo. Questo vi dice come sono addoviziate, ma questo è niente se pensate che dispongono d’una vera e propria varietà di pelli di colore e sapore diverso, per una stagione o l’altra.»

E quella, essendo està, indosso aveva la pelle di cioccolato e pareva di poterne sentire il sapore in bocca. Era persino bionda, rarità di sirene per quei paraggi, e aveva pittate di rosso non solo le unghie delle mani, ma anche quelle dei piedi, sicché questi sembravano anch’essi mani, pinne, manuncule. Era una sirena veramente d’altobordo, perché stava a bordo di uno di quei velieri preziosi, di gran lusso, chiamati jotti, che sembrano intagli di pasta dolce, così tangelosi che a uno gli pare di macularli, spregiarli solo a passarci sopra gli occhi, così tangelosi che si direbbero velieri più di cielo che di mare, ma con tutto questo i ricconi ci girano il mondo maremare, correndo, volando come in cerca di qualcosa, alla fine, che non possono pagarsi col denaro, come fuggire dalla vita, come sfuggire alla morte.

Lassòpra l’aveva vista Duardo, un quattro, cinquecento metri distante dalla ’Ricchia, in Tirreno, mentre da quelle parti faceva con Federico un’imbarcata di massi di mare. Dal suo jotto, la signora gli aveva fatto dei segni con la mano ma lui, sfottuto di forze com’era e con la vista che gli si ombrìava dopo il pescaggio dei massi, aveva creduto di pigliare abbaglio. Segni di mano? Quella riccona mi farebbe a me segni di invito? Ma quando mai… Duardo non credeva ai suoi occhi, ma quella cenno tanto e tanto loquente all’indirizzo suo, che alla fine fu obbligato a crederci.

Federico remava spingendo il remo col petto, a testa sotto, non vedette niente e Duardo non lo scandaliò. Ne parlò invece con lui quella sera e stabilirono di farlo loro due il trasporto dei massi l’indomani e così, dato che quattr’occhi vedono meglio di due, appurarsi insieme se quella femmina sullo jotto segnaliava o no con la mano a invito.

L’indomani, di primo mattino, sei di loro sbarbatelli avevano varato con la feluca, per un’altra imbarcata di ammazzacani, che avrebbero fatto meglio a chiamare ammazzacristiani. I pellisquadre, nemmeno a dirlo, dovevano avere qualche guaio, di fera, di carestia, o di mala passa, non si scappava, per mettere d’està la feluca a massi e costringere gli sbarbatelli a sobbarcarsi a quello sfacchinaggio. Quei carichi di ammazzacani li facevano per i mastri muratori che lungo la riviera, nei punti dove le ondate battevano contro il fianco stradale, rimediavano la massicciata che le burrascate dell’inverno avevano fatto crollare qua e là. Gli appaltatori la pagavano anche dieci lire un’imbarcata, perché avevano sperimentato che il masso marino, levigato, era l’ideale per quelle armacìe contromare, ma il masso marino fa sputare sangue a riempirci, colma colma, una barca: chi ci si mette? Bisogna essere attanagliati dalla fame per andarsi a dannare col masso marino.

Erano andati allo stesso posto di mare, che era come una trovatura di quei massi, ed era verso Casablanca, dove il lido, assai sinuoso sotto la superficie, ha un primo fondale pietrosissimo, e nemmeno tanto profondo, per il fatto che rifiuti e bastardelli di rema, correndo soprasotto, strettistretti alle sinuosità del lido, lo smangiano e disossano di continuo.

Lo jotto era all’àncora, dove aveva detto Duardo, mezzo nascosto fra le rientranze d’una manciata di scogli; dal posto dove pescavano i massi potevano vedere l’alberatura e il ponte deserto a poppavia. Per tutta la mattinata a bordo dello jotto nessuno dette segno di vita. Uno dopo l’altro si erano tuffati e rituffati, portando a galla ammazzacani dietro ammazzacani, massi che in acqua davano magari l’impressione di salire leggeri come sugheri e fuori, a sollevarli e calarli in barca piano piano, diventavano come basole di lava. Verso mezzogiorno avevano il respiro mozzo e i polsi rotti, ma la feluca era stracarica, allivellata al punto sino ai masconi, che quasi imbarcava acqua, così come la pretendevano gli appaltatori. Gli altri quattro, che erano quel giorno i due Ritano, Carmelo e Demetrio, Enzo Schepis e Salvatorello Schirò, a quel punto avevano preso per le dune la strada di casa, e lui e Duardo, tenendosi quasi in equilibrio a portata di scalmo, stentatamente avevano cominciato a smuovere pelo pelo sull’acqua quella madò di feluca accumulata di ammazzacani, che pareva trainarsi dietro tutta la massa di mare che aveva di sotto.

Quei carriamenti di pietre, da lì a dove vedevano i primi mastri all’opera: Ringo o Principe o Contemplazione, duravano ore e ore, lenti lenti col sole che li cuoceva a fuoco lento prima da un lato, poi dall’altro, e con la gente di città che facevano i bagni e li seguivano con gli occhi pigliandoli forse per pazzi o condannati ai lavori forzati: e dovevano baciare in terra, alzando gli occhi al cielo quando l’appaltatore non era un disonorato che approfittandosi del fatto che gli avevano portato il carico sino ai piedi senza fare il patto prima, se n’usciva a fargli la camorra sul prezzo, dicendo che il marmo marino non gli interessava sul momento, ma siccome lui era un padre di famiglia, proprio per fargli un favore, ecco, tanto poteva dargli, nemmeno una lira in più. E qui generalmente, l’appaltatore disonesto, senza nemmeno arrossire, qualche rara volta gli mostrava una mano aperta, ma tante volte gli mostrava tre dita, come un prete che li speranzava: tre lire, tre. Potevano fare un’altra ammazzata per riportarsi indietro i massi? O dovevano svuotare la feluca, gettando a mare i massi per fargli dispetto a quel miserabile? Vossia se li pigli, finiva sempre che gli dicevano. E se c’è a questo mondo, pure un poco, pocopoco, di giustizia, tutti, uno sull’altro, glieli devono parare sulla pancia a vossia, per sprofondarlo nel fondo più fondo di mare, aggiungevano mentalmente.





Erano stati di ritorno prima dell’imbrunire, sul mare di fiamma, che il sole si lasciava dietro sparendo.

«Per vederla di nuovo» diceva Duardo, «dobbiamo trovarci là alla stessa ora e nello stesso punto.»

Ne parlava come di un fenomeno di luna, di sole o di mare che aveva intravvisto o di un fantasma che gli era apparso o di una grossa ricciola, cernia o murena, allogata in certe acque di scoglio.

La donna era là, sulla sedia a sdraio, e come li aspettasse, stava già ritta sul busto a guardare verso di loro: bionda, tutta dorata, dello stesso colore dorato vecchio del legno del suo jotto. Remavano al rallentamento per passarle davanti quanto più lentamente possibile, e Duardo gli parlava a bocca chiusa, storcendo le labbra:

«Se fa come ieri l’invitante, questa volta l’abbordiamo, anche se sta lassòpra a bordo, eh? Perché, al primo segno di mano, uno va e le dice: signora, scusate, a noi faceste segno? v’abbisogna cosa? E l’altro intanto si mette di guardia, eh?».

Lei intanto si puliciava sempre di più: ora li puntava come una bracca puntata sulle quaglie, con le narici aperte, senza muoversi, senza fiatare, tutta un nerbo, e ora si sporgeva in avanti come fosse sul punto di gettarsi a tuffo per raggiungerli e qualcosa la teneva legata alla sdraia. Doveva essere sola a bordo, per fare a quel modo la civetta. Difatti, quelli che erano forse i due soli uomini di bordo, e uno doveva essere il marito di quella bella sciscì e l’altro il capitano, capitano e tuttuno chiumma dello jotto, li avevano visti alla tarda mattina andarsene al largo sulla lancitta: e stavano ancora là, verso il mezzo della fiumara, a spiare sull’acqua come avessero calate le lenze del conzo. Ma non pescavano: anche questi erano forse di quelli che ogni tanto venivano a fare calcoli sulle reme o venivano per tutti quei curiosi pesci oceanici allogati negli abissi dello scill’e cariddi, oppure per le solite misteriose uova d’anguilla, o anche per quei mazzi di coralli e di alighe che erano ricoperti di milioni d’uova d’ogni specie e la notte risplendevano. Venivano per questo o per quello e stavano ore e ore ad arrostirsi le corna al sole, là al largo.

Remavano di polso, solo per figura, passandole di sotto e intanto, guardàti, la riguardavano. Con l’acquolina in bocca, la riguardavano pezzo a pezzo, perché aveva un personale che era un’arcalamecca di novità ai loro occhi, e si sarebbero persi molto a non guardarla come la guardavano, ora come fosse tutta bella in una sola parte del corpo, ora in un’altra. Riguardavano un piede, con le dita pittate come viriole che si muovevano da sole, le gambe lunghe, fini, accavallate, che le uscivano da una veste tutta aperta davanti, a camice, di colore blummaré; le rotondità delle spalle e parte del petto che si vedeva comparire dallo scollato; il collo d’uccello e la testicella sul collo d’uccello; i capelli biondi e lisci, ingommati dall’acqua salata; gli occhi lunghi e stretti, occhi di civetta, un taglio sotto le palpebre, una feritoia per la quale lei li spiava segretamente; la bocca tagliata anch’essa a occhio, come un occhio con lo sguardo a feritoia, le labbrette quasi inesistenti, come palpebre stirate per lungo, sino a diventare trasparenti, un occhio brillante di dentuzzi bianchi e fitti, che parevano aumentare di numero se si guardavano a lungo moltiplicati dalla vista sino a farsi tanti, quanti quelli d’una fera e con quella stessa spizzicatura a spinadirosa: quella, la bocca, era come il terzo di quei suoi occhi di civetta imbalsamata a sangue caldo, le feritoie per le quali pareva guardare fuori e respirare una specie di enimma. Quello però, dal loro punto di vista, era enimma fatto femmina e la femmina, tanto smaniosa di fottisterio che li guardava come se già li incrignasse tutti e due in una volta, quella la capivano. E la riguardavano infine, tutti i pezzi in una volta, lei tutta intera, da sopra a sotto, e nel giro di vita che si vedeva come l’aveva stretto di natura e come se lo faceva più stretto ancora quando s’intesava stirandosi il collo e si storceva tutta dandosi, là, alla vita, come un giro di vite, facendosi come un nodo, una strozzatura, quasi volesse fermare temporaneamente il fottìo di stimoli che la sottassaltavano. E quello, il giro della vita, pareva proprio il punto in cui si poteva pigliarla e stringerla in una sola mano, sicuri che ci sarebbe stata tutta. Duardo doveva pensare la stessa cosa, perché l’aveva sentito mormorare: «Si potrebbe spezzarla là». Chissà perché pensavano tutti e due a quello, chissà perché avevano tutti e due quella stessa voglia di pensiero, di stringerla alla vita, spezzarla là. Doveva essere forse, perché a guardarla gli faceva venire l’acquolina come un biscotto che gli si scioglieva in bocca pezzo a pezzo, e difatti, lui poteva sentire Duardo, e Duardo sentiva certamente lui, come faceva gluglù quando inghiottiva. Ma forse anche lei doveva guardare loro due, a torso nudo, coi soli calzoni, come due biscotti che si sentiva già in bocca, e difatti guardava e con la linguetta si leccava le labbra come se già raccogliesse le loro briciole.

Quando lenti lenti si portarono a proravia, da dove sia lei che loro potevano riempirsi gli occhi a guardarsi e riguardarsi, il fenomeno allora si ripeté, però più impressionante di come lo aveva visto Duardo. Successe che tutt’all’improvviso la biondina sorrise, sorrise però non a loro, ma al suo pensiero, poi s’aprì la vestaglia, si pigliò in mano una di quelle sue mammelluzze di capretta, piccole e appuntite e avvicinandovi la bocca cominciò a parlarle, sporgendo le labbrette in fuori, come avesse un lattante attaccato là, al petto, e lo vezzeggiasse. Poi fece la stessa cosa con l’altra mammelluzza, e poi si dedicò un poco all’una e un poco all’altra: girava il capo e muoveva le labbra in fretta, a denti stretti, come ci giocasse e gli dicesse chissà quali parolette segrete ai due vava gemelli, intanto che li accarezzava, senza mai alzare gli occhi o anche solo di sfuggita, gettare un’occhiata verso la feluca a proravia. Si comportava come fosse perfettamente sola, con la sola compagnia delle sue minnuzze.

«Ieri non fece questo» aveva mormorato Duardo, inghiottendo saliva, e lui pensò che si riferisse allo spoppinamento che la biondina andava facendosi. Ma subito Duardo aggiunse: «Forse perché oggi vedette te, cambiò segnale».

«Segnale? Ah, tu me lo chiami segnale quello? E che le piglio per fari luminosi le sue minnuzze? Eppoi, che c’entro io? L’intesa con te ce l’ha. Se segnala col petto nudo, a te ti segnala.»

«Ma non la vedi che si gingilla con tutte e due le mammelle? E che vuole dire con quel linguaggio muto? Questo: tutti e due mi interessate.»

Come l’avesse sentito, la biondina sollevò gli occhi e tornò a guardarli, a sopracciglio alzato, con le mammelluzze sempre in mostra. Per un attimo era stata a fissarli, vaga, soprapensiero: poi aveva dato ancora una allisciatina alle mammelluzze e rialzando nuovamente gli occhi, con la testicella dorata aveva fatto un segno verso di loro come dicesse: avanti, salite, venitevi ad allianare ognuno con la sua minnuzza, avanti, salite, montate, montatemi a bordo.

«Segnale, segnale fece, eh?» disse Duardo con la voce emozionata, perché ora sì che il fenomeno si ripeteva tale e quale. «Eh, ’Ndrja? Segnaliò, vero? Di testa, ma segnaliò, eh?»

«Sì, st’impressione, pure io l’ebbi.»

«Che faccio allora? Glielo vado a spiare. Signora, a noi ci faceste segno? Eh, ci vado a bordo a spiarglielo?»

«Però, non lo fa più quel sorrisetto di prima. Si fece seria seria ora. Oh, Duardo, non è che pigliasti abbaglio?»

«Abbaglio? E tutti i toccamenti di minna che ci fece vedere, toccamenti che una femmina, penso io, solo al marito gli fa vedere?»

«Mah, forse le venne lo sghiribizzo di maniarsele giusto in quel momento e se le maniò. A noi, capace che manco ci calcolò…»

«Ah, non ci calcolò? Ci guardò con tutte le minne di fuori e non ci calcolò?»

«Ma non la vedi che si girò dall’altra parte e pare che nemmeno si scandaliò che siamo qua noi?»

La biondina difatti s’era girata sul fianco sinistro e guardava lontano, al largo, come sforzasse gli occhi in cerca della lancitta dello jotto.

«Ma allora che fa? Promette e si pente?» aveva fatto Duardo alterandosi. «Ci attira col fumo, ci fa sentire l’odore e poi si ritira e ci lascia a bocca asciutta? Ma come? Una signorona d’altobordo pari sua?»

«Signorona? Don Mimì lo saprebbe lui come chiamarla…»

Ormai erano fermi, coi remi alti, appuntati controcorrente, a venti, trenta metri a proravia dello jotto. Passò nemmeno un minuto e al solito suo, inaspettatamente, lei gli fece un altro segno di compiacenza, e stavolta non si poteva parlare d’abbaglio, perché stavolta l’invito glielo fece spartanamente, agitando la mano sinistra a palma in dentro, tutta scattosa, per dire: venite, salite, assalitemi… con le mammelluzze che si smuovevano con lei come due limoncelli col tronco d’albero.

«A noi?» le domandò allora Duardo, portandosi una mano al petto e poi toccando l’amico sulla spalla.

Lei allora ripeté quei segni di mano con un che di rabbioso e di sprezzante, girandosi nel frattempo una o due volte a guardare verso la lancitta lontana alcune miglia dalla riva.

«Forza, sbrighiamoci» aveva detto a Duardo. «A quella le venne il nervino.»

Accostarono alla scaletta di proravia e alzando gli occhi, se la trovarono affacciata lassòpra, completamente nuda sotto la vestaglia, tutta aperta davanti, dorata e spolverata di sale da sembrare, per un verso un’aringa e per l’altro un’aliccia, ma così magra flessibile giallina piumosa e bruciaticcia di sole, da dare più precisamente l’idea d’una spiga di granoturco, una spiga che era spigata senza essere stata mietuta. Ma la vista di quella spiga di granturca o d’ostrogota gli avrebbe levato il respiro, se non fosse stato che come la videro, come alzarono gli occhi in cima alla sua nudità, alla sua faccia, contempo si scandaliarono che li osservava intenta con gli occhi lunghi e stretti, come fosse curiosa solo di vedere che venivano a fare. Duardo, con la mano alla scaletta, teneva accostata la feluca, si guardavano ed erano un cuor d’asino e un cuor di leone: per giunta, per confondergli ancora di più le idee, la biondina pigliò la cintura della veste blummaré che le pendeva ai fianchi e anche se per proforma se la strinse alla vita, ma più la cintura che la veste. A questo punto, avrebbero giurato d’essersi completamente ingannati, se non era per il fatto che la signora anche se con la veste blummaré stretta alla cintura, stava sempre a petto nudo e ogni tanto una mano, come per conto suo, s’infilava lì intorno come per tenere buoni e calmi i due vava da latte. Però, era un fatto che li fissava dura, come nemici, specie di pirati saraceni che la stavano assaltando e lei era preparata sì, a ogni offesa e insulto, ma piatire, implorare grazia, mai. Sennò, che cos’era che le metteva in faccia tutta quella alterigia e schifiltosità?

Appunto per questo Duardo, dal basso della scaletta, si credette in dovere di farle ancora segno con la mano se doveva o no salire, ma lei batté le mani, secca, scattosa, come sul punto di rinfuriarsi e fulminandolo coi suoi occhi di civetta, pronunciò alcune parole nella sua lingua di straniera che non dovevano essere pure e semplici parole, ma parolazze, sboccataggini.

«Mi pare quasi quasi una padrona dispotica che ci pigliò agli ordini e non ammette repliche» gli fece Duardo fra i denti, tenendo lo sguardo spoetizzato sulla biondina. «Mi devi credere, ’Ndrja, quasi quasi mi passò tutta l’intenzione che avevo…»

«No, ora ci deve dire quale scopo aveva a mostrarci le minnuzze. Vai perciò, e dille: signora, perché ci mostraste i bottonelli?»

«Perché non vai tu avanti che sei più alto?» se n’uscì a dire serio serio Duardo, e a lui gli venne da ridere.

«Tu la vedesti per primo» gli rispose, serio serio a sua volta. «E te lo fece a te per primo il segnale dell’asso. Si vede che quelli bassi le fanno sangue, anche se devo dire, mi pare il tipo, quella, che si scapriccia di alti e bassi, lunghi e corti.»

Duardo abbozzò, annodò una cima assicurando la feluca lassòtto alla scaletta, e cominciò a salire con lui dietro. La biondina era rimasta ad aspettarli in cima alla scaletta e lì, a un palmo da lei, scoprirono per prima cosa che non era più tanto giovanottella, e poi scoprirono che faceva ancora di più impressione vedere come, pur essendo alta, fosse tanto alliscata di corpo, tanto mignuna e agra di spalle, di vita e di tutto, dalle minnuzze che viste da vicino, sembravano due gocce di zibibbo appassite acerbe, agli occhi a feritoia, tagliati dal sospetto, con la macchia sfocata azzurrina e infreddolente della pupilla nel mezzo, dalle labbrette della bocca perfilate di dentuzzi a seghetto, ai capelli a zazzera d’un biondo spruzzato, sotto, di bianco e di grigio cenerino.

Di nuovo si girò a guardare verso quella lancitta al largo, poi alzò gli occhi al cielo come per vedere a che punto stava il sole, e il sole stava ormai quasi tutto in qua, quasi a perpendicolo sopra di loro; poi, sorrise di nuovo come aveva sorriso prima, a quel suo pensiero recondito, con quel sorriso che da solo bastava per dire che, cristiana o sirena, la signora biondina era una della razza delle fere.

Senza guardarli, gli fece segno di seguirla, si diresse al boccaporto, e senza più voltarsi indietro, senza una parola, s’infilò sulla scaletta: sembrava quasi che li volesse sotto tutti e due, ma uno di loro in ogni caso doveva restare di guardia, anche se la signora, a quel che sembrava, non se ne dava minimamente pensiero, e quello che doveva restare era giusto che fosse lui. Intanto scendeva Duardo, poi si vedeva se doveva scendere pure lui, si vedeva cioè dalla signora. Duardo però, pareva che andasse al martirio ora:

«Non è che poi si pretende soldi, eh, ’Ndrja?» gli fece ancora, sudando da tutta la faccia, davanti al boccaporto.

«Soldi?» ripeté lui, che non se l’aspettava. Poi, con la mano gli fece segno intorno, verso tutta quella ricchezza di jotto, verso tutto quello jotto di ricchezza di cose che doveva contenere, in coperta e sottocoperta, gli fece segno verso tutti quei gioielli di cromature dorate e di legni preziosi, di sedie a sdraio e asciugatoi fini colorati, come per dirgli: soldi da noi? una così ricca? Però, pensava: e che ne so io, che mi faccio il saputo con Duardo? che ne so se una così ricca non pretende soldi per il piacere che dà? e che ne so poi, se il piacere lo dà o lo riceve, e se pure ricevendolo, pretende per giunta d’essere pagata? ho forse gli occhi aperti io? che ne so io, che gli faccio lo scaltro a Duardo? ci passai forse e so già come regolarmi? Però, pensava poi: se quella mi vuole pure a me, mi regolo sopra Duardo. Solo Duardo non aveva su chi regolarsi:

«Oh, ’Ndrja?» gli faceva. «Non risulterà vero? Non risulterà all’atto pratico che era verità il parlare di don Mimì? Non mi farà sangue? Non avrà pure questa qui quella barbara abitudine di mangiarsi in un boccone il pesce con la barba?»

Duardo sporgeva la testa dal boccaporto, facendo gli occhi pietosi per essere rassicurato. Era come se solo in quel momento gli passasse per la mente che tutto quello che sulla bocca di don Mimì gli sapeva di favola di femminaro, tutto quello che fuori e dentro la ’Ricchia facevano per fare teatro, poteva avere un fondo di verità di fatto e questa verità di fatto, che se esisteva, poteva trovarsi solo ben’annicchiata in mezzo all’anche delle femmine del tipo di questa biondina qua, questo fondo di verità pelosa, gli succedeva giusto a lui d’andarla a scandagliare e sperimentare per primo, con rischio suo personale.

Per completare l’opera, quella di lassòtto, dato che non lo vedeva scendere, s’affacciò con le mammelluzze di fuori, gridando verso Duardo e poi ritirandosi e continuando a gridare, generando così, coi suoi schi e sco, tanti echi, confusi e inferociti, per il budello della scala; e questo svociamento femminino gli riportò fatalmente all’orecchio a tutti e due, ma specie a Duardo, il bordellino che facevano le sirene ingrottate alla ’Ricchia.

Duardo pigliò a scendere allora più confuso che persuaso, continuando a pensare forse che di volontà sua stava andando a gettarsi in bocca a una sirena allupata. Lui restò là, e nella sua immaginazione sorrideva di vedere Duardo, con gli occhi chiusi, tirato per la caviglia dentro le acque della ’Ricchia. Sino a quel momento, non c’era che dire, l’esperienza che ne avevano, unica e sola, era quella di don Mimì: invece di pensare alla femmina che avevano lì, nuda, per le mani, pensavano alle sirene che don Mimì gli aveva impapocchiato a parole, parole però, che gli erano rimaste negli orecchi.

La guardia, la facevano gli occhi da soli, la facevano col guardare se quella lancitta tornava dal largo: gli orecchi invece, con tutta la concentrazione della sua mente, li teneva intesati al boccaporto cavernoso, come fosse l’apertura tenebrosa della ’Ricchia. In principio, ci fu un tale silenzio, lassòtto, alle cabine, che era come non ci fosse altri a bordo dello jotto, eccetto lui. Poi, quella lisca di femmina s’era fatta sentire: prima soffocati e viavia sempre più ribellati e lancinanti, aveva cominciato a gettare un fottìo di gridi nella sua parlata, gridi, ossia di mezzi gridi, gridi che forse non erano nemmeno veri e propri gridi quei suoni, suoni di parole straniere che al primo, primissimo avvociamento, erano come versi animaleschi, e sfuggendo per alto dalla stiva pigliavano un risuono come di cinghiate, come di denti che azzannavano con lacerio di carne. Non capiva che succedeva lassòtto, non capiva Duardo che stava facendo, e quando finalmente sentì la voce soprassaltata, fra dolore e rabbia, del suo amico che faceva oh, oh, ahi, ahi, oh… questo gli confuse ancora di più le idee: perché, che parte stava facendo lassòtto Duardo che mentre quella pareva che la scannassero, lui pareva che si ribellasse, facendo ora oh e ora ahi, che parte faceva: la parte del carnefice o del martire martirizzato? la parte della sirena o del navigante?

Quello che aveva sentito per ultimo, era stato un lamento sordo a denti stretti, come se la biondina, senza nemmeno ombra di pancia, fosse stata pigliata in quel momento dalle doglie del parto. E subito dopo, aveva visto Duardo che riappariva alla luce, in basso alla scaletta, con gli occhi di fuori: aveva appena appena infilato le gambe nei pantaloni, ma le mani contempo, a palme aperte, sembrava tenersele sul suo pesce con la barba, come se lì avesse una ferita che lo faceva soffrire. Dietro a lui, era ricomparsa pure lei, la biondina, tutta nuda, fina fina come un fustino di granodindia abbrustolito, col biondo della pannocchia in cima e la barbetta più scura di pelurie in basso: dal boccaporto la perlustrava tutta e nemmeno gli passava per mente che dopo Duardo si degnasse di chiamare lassòtto pure lui. Invece, gli gridò qualcosa e lui capì che gli diceva di scendere.

Mentre scendeva, con gli occhi andava spiando a Duardo che impressione gli aveva fatto, anche se le mani che teneva là in punto di cavallo, erano da sole loquentissime, e nel momento in cui si trovarono faccia a faccia sulla scaletta strettissima, l’amico gli sussurrò mordendosi labbra e parole: «Ragione aveva don Mimì, ragione. E menomale che quella bocca là, la bocca che se lo imbocca, non ha denti. Sennò…».

Stavano ancora per le scale, lui e Duardo, quando quei figli di buonamadre di Salvatorello, Demetrio, Enzo e Melo, comparivano, tutti nudi e gocciolanti davanti al boccaporto, perché la mattina dovevano essersi scandaliati di quello che lui e Duardo avevano in mente di fare con la signora dello jotto, e forse li avevano visti al ritorno dalla riviera, mentre si traccheggiavano prima sottobordo e poi a bordo allo jotto, sicché erano venuti a nuoto come per pigliarsi la loro parte, e non solo i due Ritano, ma persino Enzo e Salvatorello che dovevano ancora impennare.

Era stato un bell’incontro fra la donna nuda sotto e loro nudi sopra: la biondina però, non aveva mostrato di perdersi d’animo, anzi aveva sorriso, ma non a loro, aveva sorriso ancora come prima, ancora a quel suo pensiero, proprio come sorridesse con la mente, non con la bocca, e poi, fatto segno a lui d’inoltrarsi nella cabina, ne aveva fatto un altro a loro in alto, come per dire: aspettate, verrà anche il vostro turno, a uno a uno vi addobbo tutti quanti siete.

Dentro, lei lo aveva come ronzato per le spalle verso una cuccetta bassa, vi si infilavano e lei tirava una tendina a fiorami e laddèntro restavano completamente allo scuro come in una nicchia, e con questo, nella sua immaginazione gli pareva ancora d’incavernarsi alla ’Ricchia. Per giunta, quegli scaltroni, una volta che la signora gli fece il segnale dell’asso, più sfrontati che mai, se n’erano scesi addirittura laddèntro sottocoperta, ad aspettare il loro turno e ora dalla cuccetta li sentiva ciuciuliare, intanto che Duardo li ingiuriava per farli ritornare di sopra, e laddèntro le voci gli arrivavano all’orecchio come le voci da fuori a dentro la ’Ricchia.

Si era sentito tirare per una spalla e siccome seduto là in pizzo, doveva tenere la testa piegata di lato a contatto della tendina, per non sbattere contro la cuccetta di sopra, aveva dovuto mettersi un poco sulle mani e sui ginocchi. Aveva trattenuto il fiato e poi, come fosse un granchio che si muoveva scuroscuro verso di lui, una mano di lei era venuta a maniarlo tutto con sgarberia perché si levasse i pantaloni, e nella tenebra fitta che la ristrettezza della cuccetta pareva fare più fitta ancora, era come se lei si fosse ridotta solo a quelle sue mani lunghe, secche e unghiute che lo maniavano e lo tiravano per fargli fretta a levarsi i pantaloni.

I pantaloni avrebbe dovuto levarseli prima di infilarsi nella cuccetta, che bastava giustagiusta per dormirci una persona, e figurarsi due, e figurarsi addirittura se una delle due persone si doveva levare i pantaloni: fece per rinculare, ma lei l’afferrò per i capelli e non glielo permise, tentò allora, piegato in due com’era, di ritirare le gambe dai gambali dei pantaloni e quella mano granchiona, mentre continuava all’orbisca a tirarlo di qua e di là scuroscuro, venne a scontrarsi, se non era più giusto dire incontrarsi, col suo pesce con la barba. Lo pigliò allora un vero terrore, un terrore tale che quasi gli mancò il respiro: perché, fulmineo, gli passò per la mente che la signora biondina, una volta che gli aveva ignescato il pesce con la barba, se ne sarebbe uscita al naturale, a sirena, e forse quello che non le era riuscito con Duardo, quello cioè di farne un boccone, le sarebbe riuscito con lui. Oppure, come tante volte succede ancora a caldo, Duardo non si era ancora scandaliato, anche se credeva di tenerci sopra le mani, di essere stato mutilato? Si perse tanto d’animo, chiuso e come prigioniero in quella cuccetta, che dentro di sé fu come si arrendesse alla fatalità, e siccome la biondina tirava, tirava come glielo volesse scippare con la mano, non le fece più resistenza: anzi, dato che gli faceva male con quel tirare scattoso, pensò che tanto valeva gettarsi spontaneamente dentro a quella bocca sdentata, e pigliò allora a spostarsi verso di lei, spostando così verso di lei anche, anzi, quello per primo, avanti, oltrecché davanti, a tutto il resto, il pesce con la barba che lei sempre più barbaramente tirava e tirava.

Aveva in quel momento una tale confusione in testa, fra le sirene che erano femmine e le femmine che erano sirene, fra quello che ricordava come l’avesse vissuto e quello che stava vivendo come se lo ricordasse, che a quel punto gli sembrò come se veramente quella signora sirena bionda là, nella cuccetta, facesse un solo boccone del suo pesce con la barba, e lo facesse con una bocca senza denti che aveva in mezzo all’anche e respirava come una ventosa di polipessa, qualcosa di simile a un anello che si dilatava e restringeva al suo fuoco e alla sua acqua, chiudendosi poi inesorabilmente. Seguiva ogni cosa col cuore sospeso per la paura di qualcosa che doveva succedere da un momento all’altro, e provava nel contempo una furiosa vergogna, che diventava poi umiliazione, di non riconoscere nemmeno quando e dove e che cosa era tutto quel piacere che diceva chi c’era già passato.

Completamente mammalucchito, non aveva più pensiero di niente, né di dove stava né con chi, quando aveva sentito Duardo gridare dentro il boccaporto: il marito, il marito, e subito lassòpra fu un gran parapiglia di voci che facevano ronzio e di piedi nudi che battevano sul legno dello jotto.

Duardo, forse perché pure lui si era messo a origliare al boccaporto, i due uomini li aveva visti che erano già in coperta, perciò non aveva fatto in tempo a gettare prima l’allarme. Quello che tra i due doveva essere senz’altro il capitano, aveva fatto la mossa di gettarsi ad afferrare Duardo, ma l’altro, il marito della signora, gli aveva gridato una sola parola secca, e quello allora, guardandolo losco e quasi sprezzante, se ne era andato per i fatti suoi e aveva pigliato a scaricare la lancitta zitto zitto.

Il marito era un vero gigantomo, anche se stava un poco ricurvo nelle spalle, doveva essere sulla cinquantina, aveva barba e capelli come fossero spolverati di tabacco da naso e portava gli occhiali. Vedendolo, non si poteva non domandarsi: e che bisogno aveva, con questo marito, di noi muccusi? lui solo non le basta per addobbarsi, a quella gran cosce aperte? Poteva farne un mazzo di loro, se avesse voluto. Invece aveva visto Duardo, aveva visto gli altri quattro nudi sulla scaletta, e infine aveva visto lui, ancora in cabina, nudo accanto a sua moglie ancora nuda nuda e con tutto questo, non si era mostrato né sbalordito né alterato. Aveva invitato Duardo e gli altri quattro, che ora non sapevano dove mettersi prima le mani per coprirsi, a scendere sotto, se li era fatti passare davanti e poi era venuto sotto dietro a loro, con fare calmo e quasi amichevole.

La signora aveva sceso le gambe dalla cuccetta e si stava accendendo una sigaretta, quando il marito era entrato: non lo guardò subito, ma alzò gli occhi su di lui, con un che di smaccoso e di provocatorio, mentre si gettava sulle spalle la vestaglia blummaré.

Ebbero uno scambio di frasi nella loro lingua. Lui era gentile e sorridente, lei pure sorrideva all’inizio, ma poi una frase del marito l’aveva inferocita e gli si era avventata contro, la vestaglia le era scivolata dalle spalle, ma anche nuda, si era gettata a unghiate contro il marito, sinché questo, quasi delicatamente, l’aveva rigettata nella cuccetta con una manata; lei allora, era tornata all’attacco, rigettata di nuovo all’indietro, aveva cercato d’avvinghiarsi al braccio di lui, ma lui, senza minimamente spostarsi, se ne era liberato ancora. A questo punto lei si dette a cercare qualcosa per la cabina, con tanta furia negli occhi che quello che cercava, c’era da pensare che fosse una rivoltella, invece era il pacchetto delle sigarette: trovatolo, s’accese un’altra sigaretta, sedette ai bordi della cuccetta e tornò a sfidare il marito per la seconda ripresa di lotta. Il marito però, la lotta gliela faceva a modo suo: era andato difatti ad aprire un cassetto e da una borsa aveva pigliato una manciata di soldi, tutti pezzi da cinquelire. Vedendo questo, a lei era venuto un gran riso, ma come se nemmeno la sentisse, il marito era andato a collocarsi ai piedi della scaletta e cominciando da Duardo, pigliandogli una mano e aprendogliela, gli aveva messo nel palmo un pezzo da cinquelire: grazie, prego, gli aveva detto poi, tutto lui.

La moglie allora, gli aveva gridato delle parole che di sicuro non erano complimenti e dietro le parole, gli aveva tirato in faccia la sigaretta accesa: subito però, era scoppiata a ridere, ridere con un gusto veramente barbaro di ridere, forse perché Duardo, dicendo no, no e tirandosi indietro, aveva sollevato il palmo della mano e il cinquelire era rotolato sul pavimento. Il marito però, tranquillo, anzi gigantescamente tranquillo ai loro occhi, dopo avere schiacciato con un piede il mozzicone di sigaretta, continuava a porgere i suoi pezzi di cinquelire viavia a ognuno di loro, ma ognuno ogni volta aveva fatto come Duardo, sollevando il palmo della mano e stirando le dita in fuori, sicché ogni volta il cinquelire era andato a perdersi per la cabina. Lui però, sembrava non vedere né sentire, ed era così alto, con la sua statura e coi suoi pensieri, che forse veramente non vedeva il cinquelire cadere dalle mani né sentiva il tintinnio dell’argento sopra il legno. Grazie, si diceva, prego, si rispondeva: perché, per lui forse quello solo contava, contava che lui li pagava e ringraziava per il divertimento che avevano dato a sua moglie. Ma quanto a divertimento, gliene stava dando pure lui un bel po’: perché, rideva, rideva quella lisca di femmina infamona, rideva da non poterne più, rideva proprio da soffrirne, con uno scoppio nuovo ogni volta che un pezzo di cinquelire rotolava sul pavimento di legno e sinché non si fermava, tintinniva argentino come le tintinnisse in gola a lei.

Erano risaliti per la scaletta muti muti e dal boccaporto avevano sentito ancora quella sua risata pazza, agra, senza sazio, e poi avevano sentito un fracasso, prima risonante e subito cupocupo, il fracasso stesso, pareva, della risata di lei che si strozzava in un risucchio d’aria, in un gorgoglio soffocato. Era stato come se il marito le avesse sbattuto contro i denti, in bocca, tutti quei pezzi da cinquelire, spingendoglieli poi con una mano giù nella gola.

Si erano ritrovati sulla feluca, le guance infiammate come li avessero pigliati a schiaffi: Demetrio, Melo, Enzo, Salvatorello forse si erano persino scordati di essere ancora nudi. Continuavano a pensare a quella cosce aperte di biondina come a un mistero, domandandosi e ridomandandosi come con quell’ominone per marito potesse sentirsi bisogno d’altri, e persino sfiziarsi con sbarbatelli e con muccusi col pesce che allora allora gl’impennava. E continuavano a pensare anche a quei sei pezzi da cinquelire che come li sentissero arroventati, non avevano voluto stringere in mano nemmeno un momento, e non se ne pentivano. Quanto a questo, anzi, più ci pensavano e meno se ne pentivano, anche se non era difficile fare il conto, sei cinquelire facevano trenta lire, facevano cioè il guadagno di tre imbarcate buone di massi marini, un risparmio, che nemmeno se ne aveva l’idea, di centinaia di tuffi e di lena sott’acqua e di occhi bruciati dal sale e di polmoni spompati che fischiano, e di polsi rotti dallo sforzo di portare i massi a summo e poi, che era peggio, ormai fuori dall’acqua, di sollevarli sulla feluca.

Però, a costo di gettare sangue dalla bocca, preferisco mille volte buscarmelo cogli ammazzacani il cinquelire… Questo, a dirlo, fu Enzo, il più muccusello, ancora tutto nuditto, intanto che la feluca si distanziava dallo jotto, e questo, quanto a parole, era stato tutto il loro commentario.

Fu quella, la biondina, la prima sirena in carne e ossa, anzi, più in ossa che in carne, per la quale erano passati, la prima di quelle cosce aperte che diceva don Mimì, con la quale si bruciarono le penne. Poi, l’anno dopo, nell’inverno, c’era stata la seconda.

La seconda aveva la faccia butterata di vaiolo e l’aveva come scritto in faccia che era una di quelle parti, una sirena paesana, e anche se era trapanese, era la stessa cosa: certo, straniera non era, e meno che meno era d’altobordo.

La seconda stava su di un natante che era tutto l’opposto di uno jotto: una specie di caicco con le vele grezzone come di tela di sacco, tutto sgrigiato di polvere di pomice, la stiva puzzolente di salamoia di capperi e di sanse d’olive, di pelli conciate e di pastazzo di limoni, di datteri ridotti dal caldo a poltiglia e di melloni sfatti, nauseanti di profumi dolci, di ogni cosa insomma, che aveva stivato e trasportato fra Isole e Sicilia, fra Sicilia e Malta e Africa.

E lei, in persona, era della stessa specie del caicco, allo stesso modo, d’altronde, della biondina che sembrava fatta della stessa pasta di legno caldo e cotto del suo jotto. Difatti, di figura era tutta o perlomeno aveva l’aria di essere tutta intonata al caicco su cui stava, a cominciare dalla testa grossa e rizza di capelli, dalla faccia larga, tutta sfaccettata e gli occhi come due uova di colombo. Nel suo insieme, un figura rozzona di gigantessa nana, inquartata di fianchi e il petto bombato, scafata insomma, simillima assai al suo caicco. Persino la veste che portava e che le stava come fosse infilata dentro un sacco, sembrava ritagliata dalla stessa tela delle vele; addosso aveva anche lei i fetori e gli odori appuzziti di quelle merci, e aveva capelli e faccia, quelli come scoloriti e questa come incipriata di pomice. Tutta quella roba in fermentazione, rancidosa, salata o dolciastra, pareva l’avesse stivata lei ogni volta col suo corpo, perché la sua persona ne era talmente impregnata, stivata lei stessa fittafitta, che pareva conciata e salata anche lei per conservarsi, per durare nella salamoia e fermentare negli acidi. Ma oltre questo, in carattere col caicco, col legno scheggiato, bruciato di sole e di sale, c’era pure che aveva le labbrone gonfie e tagliuzzate, con le croste che si staccavano e le facevano sangue per la sete, che a suo dire, avevano sofferto in navigazione.

Il caicco, scarico, a quel che sembrava, si era arenato senza rovinarsi, come se in quel preciso punto avesse avuto difetto di governo, e il punto era all’inizio delle dune, a qualche centinaio di metri dietro la ’Ricchia, dove cominciavano le frasche di canne che poi s’infittivano in quella specie di boscaglia: e questo, non era il primo e non sarebbe stato l’ultimo veliero che si arenava a quel punto, sia che uscisse di Tirreno sia che vi entrasse. Si era arenato di poppa, rigirandosi come per un gioco di bastardelli di rema, e rimanendo con la prua che toccava e non toccava acqua, sicché invece che arenato, a distanza pareva che fosse sul punto di vararsi.

Quel pomeriggio, col mare grosso girato a burrasca, erano rimasti a terra con le mani in mano, e per questo, lui, Duardo e gli altri sbarbatelli erano andati al caicco che avevano adocchiato quella mattina. Non sapevano che a bordo ci fosse una femmina e l’avevano vista quando già erano vicini al caicco, che usciva dalla cabina di timone, gridando dietro a un uomo che proprio in quel momento stava sbarcando dal caicco con una sacca da marinaio in spalla: doveva trattarsi di qualcuno della chiumma, un giovanottello con maglione, giacchettella e scuffietta in testa, che più correndo che camminando, si era allontanato sulle dune, senza mai voltarsi alle ingiurie che quella mascolazza gli gettò dietro sino all’ultimo.

Nascosti dietro un montarozzo, l’avevano vista poi occhieggiare intorno fra le dune, poi, con un salto spericolato, gettarsi giù dal caicco: era finita mezza rovesciata all’indietro, con le gambe scure, tozze e pelose, per aria, e dato che non portava mutandine, dal loro osservatorio gli era venuta giusta per vederle là in fondo, il paglione neronero.

Ma se l’erano rimirata più comodamente quando, come attirata dai loro sguardi, se n’era venuta a pipìare davanti al loro montarozzo: qui, ancora all’impiedi, si era tirata la veste sino ai reni, sino a scoprirgli in faccia la sua coffa di culo citrigno, poi si era abbassata e aveva fatto un grosso schizzo, scrosciante di schiuma nella rena. Si stima sola, pensarono ingenuamente, e quasi si vergognavano di starla a spiare. Ma lei invece li aveva già sventati e li aveva fatti strabiliare quando, tirandosi su e girandosi verso il montarozzo, li aveva interpellati maschia maschia:

«Venite fuori, venite, picciotti belli, venite, fatevi vedere che faccia avete. V’aggradì lo spettacolo, eh, fituselli? E allora perché non facciamo baratto fra la vista del viso vostro e la vista del culo mio?».

Per forza allora avevano dovuto mostrarsi. Lei pareva proprio scialata di vederli, si era gettata a sedere e se li era fatti venire intorno come vecchi compagnoni. Qua, qua, diceva battendosi sulle cosce, facendo e dicendo sboccata come una soldatara o femmina di bassoporto.

Per un pezzo, tutti quanti erano, non avevano avuto occhi che per quella sua grossa faccia barbaramente puntinata di vaiolo, diversa da tutte le facce invaiolate che avevano visto sino allora, tutte come pigliate a colpi d’ago fino, come un ricamo ratipuntato dalla Singer di donna Jacomina. La sua faccia sembrava, invece, un cuoio duro e scuro, trapuntato a grosse intacche, come per sfregio, dall’augghiola d’osso di spada con cui rammagliavano le reti e che come tante volte succede, di nome si chiama aguglietta, mentre di fatto è un agone grosso un dito.

«Qua, qua, qua» continuava a ripetere. «E venite, venite, picciottelli, parlatemi, parlatemi, chiacchieratemi. E fate che vi vedo bene in faccia, che mi ricreo a guardarvi le facce. Ah, mi desideravo come l’acqua, vedere gente, sentirla e parlarci, in mezzo a tanta solitudine di mare.» Li aveva guardati uno per uno in faccia e poi: «Gente, dico? Gente mascola, devo dire: e sennò, mi desideravo forse gente femmina? Il mascolo, il mascolo mi desideravo, quello insomma, che ha la sonda e ce la cala a noi femmine per scandagliarci, non so se mi spiego».

E in così dire, spiava sulle loro facce sbarbatelle che effetto gli faceva la sua sboccataggine. Dagli occhi era difficile capire se ci provasse gusto o se facesse solo teatro: perché, pur essendo grandi, quei suoi occhi, erano d’un biancore grigio sporco, polveroso, come se la polvere di pomice che gli incipriava palpebre, ciglia e sopracciglia, si fosse posata e attaccata anche laddèntro agli occhi.

«Sì, mi ridussi all’asciutto maremare» ripigliò a dire, sonando un’altra corda. «Sì, tapinella me, naviga naviga, prima mi mancò l’acqua e poi, ahi ahi, mi mancò l’uomo. Ah che sete, che sete, picciottelli belli. E che non dico menzogne, quanto alla sete d’acqua, ecco qua le labbra, le vedete come me le lazzariò l’arsura?»

Figurarsi se non le vedevano: vedevano pure che col parlare le labbra le facevano sangue e lei se le succhiava come per dissetarsene. La sete d’acqua, va be’, quella la capivano, andavano pensando contempo, era la sete di mascolo che non si spiegavano: e il giovanottello che avevano visto sbarcare, non era mascolo, quello? oppure non se l’era sentita di calarle la sonda e per questo si era messo le gambe in spalla e lei non la finiva di improperiarlo?

Lei batteva ancora su quell’altra specie di sete:

«E ve la fate un’idea, la sete di mascolo come me le martoriò quell’altre labbra, l’altre, quelle che non stanno alla luce, rendo l’idea? Eh, resi l’idea, o state ancora cogli occhi chiusi e vi debbo fare toccare con mano?».

Ma di mani, intanto, ne aveva allungato una delle sue sui più vicini, tenendogli ferma la testa perché la guardassero fissa negli occhi, mentre gli chiedeva:

«E ora, chi mi va a pigliare un poco d’acqua? Chi m’abbevera di sopra e di sotto? Chi mi ristora labbra e labbrone? Tu? Tu? Tu? Avanti, vediamo, vediamo qual’è il picciottello che mi favorisce. Eh, chi è che mi rinfresca? chi è che mi abbevera? Avanti, avanti, chi mi si fa favorito?».

Il più debole al suo sguardo si era dimostrato Salvatorello, perché, non appena lei lo guardò, lui fece prontissimo: io.

«Bravo» gli disse lei allora e facendo come se da un momento all’altro, là, ci fosse lei sola e con lei, per lei, Salvatorello, pigliandogli e tenendogli la testa fra le mani, l’osservò con occhio ammirato, da intenditrice. «Un picciottello proprio bello sei, lo sai? Bello, bellone. E mi fai pure genio, lo sai? E il pescicello, il pescicello, me lo fai sentire il tuo pescicello?» Allungò la mano, Salvatorello non fece in tempo a ritirarsi e lei, dopo che ebbe sentito, fece occhiolino agli altri.

Indicato da lei, Salvatorello salì sul caicco a pigliare un bombolo per l’acqua che si trovava nella cabina di timone, e tornando col bombolo disse:

«Mi parve di sentire lamentarsi qualcuno nella stiva…».

«Lamentarsi?» gli domandarono. «Ma chi, come?»

«Picciottello» aveva fatto allora lei come per cambiare argomento, «me la vai a pigliare st’acqua?»

Salvatorello, senza farselo dire due volte, s’era allontanato fra le dune diretto alle gebbie d’acqua sopra i giardini.

Lei se n’era stata zitta un bel pezzo, occhìando di continuo verso il caicco e passandosi la lingua sulle labbra sanguinanti, sinché, come se si sproloquiasse da sola, s’era messa a dire:

«Si lamenta, certo che si lamenta: Allah è là là per cantargli il miserere. Perché, vi pare forse che quello è un cristiano battezzato come sono io e siete voi? Quello è un beduino e porta la veste invece dei pantaloni. Peuh, beduino. Peuh, peuh, saracino fetente, per tutti i martirii che l’infliggesti a sta cristianella sola e indifesa. Peuh, peuh…».

Doveva essere quella sua parte vera di femmina che le doleva. Si capiva che solo a parlarne quei martirii le bruciavano ancora vivi vivi, anche se all’apparenza niente e nessuno, nemmeno il fuoco pareva che potesse mai farla soffrire. In tutti i casi, si poteva dire che almeno a ricordarla, almeno a riviverla, la storia di quei martirii non doveva farla soffrire granché, considerato che lei stessa, di volontà sua, si mise di punto in bianco a raccontargliela, come se finalmente potesse sfogarsi: era la storia che aveva cambiato la sua vita ed era una storia tale, facendo conto che fosse tutta vera, che un’altra non avrebbe potuto fare a meno di raccontarla più con lagrime che con parole e lei invece, lamenti e lamentazioni solo per scena, il ciglio non glielo vedettero inumidirsi nemmeno una volta.

Premesso che la storia era troppo lunga e penosa e lei non si sentiva le forze per raccontarla tutta, ma che sarebbe bastato e avanzato che ne dicesse solo la schiumaschiuma, prese a dirgli perciò come avvenne che lei, signorina di Trapani, bianca ancora di tutto e verginella, uscita un giorno di casa sua, che era proprio al porto, diretta per spagnolette, rocchetti e matassine in una merceria vicina, camminando bella pulita lungo il molo, si sentisse chiamata col pissipissi da una femmina con la testa fasciata che stava sopra il presente caiccone, caricato di tanti barilotti pieni di tonno accettato e spolverato di sale, e come la signora le avesse mostrato con le mani tutto quel tonno e le avesse fatto segno se voleva favorire. Picciottella innocente e ancora non scandaliata, che aveva pensato lei? Ne hanno da gettare e lo regalano. E come poi era andata sul veliero sempre credendo però, giglio di figlia, che chi l’invitava al tonno, fosse una femmina: e come si poteva insospettire del contrario, con la veste e l’asciugamano attorno alla testa, quasi che le fosse servito per imporsi i barilotti di tonno? E come, ormai che l’aveva sul caicco, con un’altra scusa la supposta femmina l’aveva fatta scendere nella stiva: e là, non appena gli aveva voltato le spalle, l’aveva chiusa dentro e nessuno più l’aveva vista né sentita. E come poi, sciolte le vele e pigliando mare, s’arrubbarono la bella trapanese, cioè lei. E come il riconoscimento del maschio vero nella femmina finta era stato verso sera, in mezzo al mare, e come lei aveva avuto la rivelazione solo quando la cosiddetta femmina era venuta sotto e s’era sollevata la veste, come intendesse andare a dormire: e come allora, con la faccia della sinceramente e veramente pigliata dai turchi, aveva visto che sopra, al petto, dove se l’aspettava bozzosa, era liscio e sotto, al cavallo, dove se l’aspettava liscia, era bozzoso. E come quella notte, fra cielo e mare, era passata tutta fra i gridi suoi di signorina che si sentiva sventrata da una sciabola lunga e fina, che dove toccava con la punta arroventata, toccava sempre sul vivo. E come poi, era venuta l’alba e il beduino aveva levato mano, finendo di farle vedere le stelle del cielo proprio quando il primo chiarore filtrava fra le assi della stiva. E come, andato quello di sopra, scordandosi persino dei suoi lancinanti martirii, era stata pigliata da un terribile pensiero: chi governò il vilere mentre lui stava qui dabbàsso e mi squartava? le venne di domandarsi. Allora, se non fu stanotte, sarà la prossima che fatalmente mi annegherò? Questo perciò mi riserva il destino? mi riserva che i pescicani finiscono l’opera iniziata dal beduino? E come poi, anche se si sentiva martirizzata e in quella cuccetta le pareva di essere in un macello, col sangue di tonno sopra e il sangue suo sotto, era sul punto di poggiare la testa sul cuscino, quando aveva sentito riaprire il portello e in quello sprazzo di luce aveva intravvisto nel boccaporto i piedi e l’orlo della tunica bianca del beduino. E come poi, cogli occhi che le si spalancavano nel buio più che per il terrore, per lo strabilio di vedere che quello, il tempo di salire e scendere e già tornava alla carica, aveva sentito di nuovo la punta bruciante della sciabola del beduino che ripigliava la sua funzione come fosse andato di sopra solo per affilare la lama a qualche pietra di mola. E come aveva perso i sensi, non tanto per il dolore, che pure era trafiggente, quanto per la spaventevole meraviglia che le faceva il beduino di nuovo all’opera su di lei, inselvaggito fresco come la sera prima. E come quello era stato solo il principio e poi c’era stato il seguito, per cui la meschina arrivò a desiderarsi di restare morta sotto un fendente di quella tremenda spada. E come poi non le era stato di nessun aiuto scoprire un certo giorno che i beduini a bordo erano due e non uno e che d’amore e d’accordo, ora uno governava la barca e ora uno governava la femmina, per cui notte e giorno non facevano più nessuna differenza per lei. E come in seguito, a Dio piacendo, uno dei due beduini era scomparso in mare durante una tempesta che li aveva pigliati mentre navigavano con un carico di sardine fra Sfax e Cadice. E come allora, una volta che s’era trattato di competere con uno solo, tempo c’era voluto, ma alla fine la famosa sciabola gliela aveva spuntata e messa fuoriuso. E come poi, quasi non bastasse, un paio di giorni avanti, partiti da Porto Said, in piena navigazione gli era scoppiata al beduino quella malattia pestifera a vedersi, una malattia che lui non voleva sapere nemmeno per nome, ma che doveva essere per forza malattia di beduino, malattia delle parti sue africane. E come al beduino la malattia gli era scoppiata con una terribile esaltazione di mente, un delirio pazzesco, furioso, che gli aveva spiritato gli occhi e gli aveva dato in testa e per cui, fattosi pericoloso, la bocca schiumante di bava, lei e quel vigliacco di mozzo, quello lì appunto che aveva tagliato la corda momenti prima, l’avevano dovuto legare mani e piedi alla cuccetta. Però prima, pigliato dalle furie, il disgraziato, dando tremendi colpi d’ascia all’orbisca aveva sfondato i barili con l’acqua, così oltre a lui e alla sua pazzia violenta, per due giorni e due notti c’era stata a bordo anche la sete: ma chi ne aveva sofferto di più, manco a dirlo, era stato proprio lui, il beduino, che oramai era più in là che in qua.

Ma: peuh, peuh, dopo il primo anche quest’altro beduino stava scontando la gran malazione fatta alla meschina trapanese, crepasse pure, crepasse attanagliato dalla sete e coperto di pustole. Lei, di lei si dava pensiero: di lei, che era rimasta con una mano davanti e una di dietro, col beduino che passavano le ore, era sempre al muorimuori e non moriva mai, col mozzo pusillanime che se l’era filata, lasciandola sola in un mare di guai, e col vilere, col vilere, che morto il beduino, lei pensava di potersi incamerare e che proprio allora era andato ad arenarsi: perché, beduino o no, sete o no, lei lo stesso, fra tutto quel disastro, aveva mantenuto la rotta per le Isole dove avevano impegno per un carico di capperi a Filicudi e uno di pietrapomice a Lipari, solo che passando a notte per quella malanova di Stretto, la corrente aveva sconocchiato renarena il caicco.

E lì finiva, per dirla summo summo, finiva su quel pizzo d’isola la sventura della trapanese, che lasciato a metà il ricamo e uscita per matassine, spagnolette e rocchetti, fresca e bella come una rosa, era stata arrubbata da due saraceni con le loro barbare scimitarre, molate e nascoste sotto il barracano, e dopo anni si ritrovava sopra un lido deserto, una femmina sola, tapinella, alla mercé di questo e di quello.

Passava e ripassava lo sguardo su di loro, come li spiasse sotto le ciglia nere, spolverate di pomice, come per vedere se si erano commossi alle sue peripezie.

Lei, quanto a lei però, non aveva niente di commosso e loro non riuscivano a immaginarsela personificata nella storia di quella trapanese, fresca e bella come una rosa. Più la guardavano, una col suo dire e col suo fare di rozzona col callo, con quel corpo muscoloso, inquartato, che poteva farci la lotta, e più gli riusciva difficile raffigurarsela nella parte della meschinella adescata, ingannata, trafugata per mare, schiava in balìa di due beduini: e meno che meno gli riusciva di figurarsela in quella cuccetta zuppa del suo sangue, martirizzata, assoggettata contro il suo volere a sevizie, soprusi e imposizioni di mascolo, beduino e non beduino. L’unico punto anzi, in cui se la figuravano bene era proprio quello in cui addobbava i due beduini notte e giorno e finiva, che direttamente o indirettamente, se li liquidava tutti e due: perché, se l’uno scompariva in mare e l’altro stava col respiro imbrogliato fra i denti, questo forse era successo in conseguenza del fatto che la trapanesella, tràpana, tràpana in quella famosa cuccetta, gli aveva consumato talmente le forze, che quello non era stato capace di resistere all’assalto dei cavalloni e questo all’assalto della malattia.

Ma se gli restava ancora qualche dubbio, tornato Salvatorello col bombolo d’acqua, lei gli aveva dato subito la riprova lampante che come se la figuravano, se la figuravano giusta, precisa. Infatti, se la gettò dietro il cozzo la promessa che aveva fatto a Salvatorello con tutte quelle allusioni di mascolara incallita: ah come mi sento assetata arsa, ah che sete d’acqua e di mascolo, e chi m’abbevera di sotto e di sopra… Non c’era voluto molto perché in testa allo sbarbatello le allusioni si trasformassero in illusioni e l’acqua che doveva abbeverare lei, diventasse acquolina in bocca a lui: e quello difatti, aveva volato per andare e tornare dai giardini col bombolo pieno.

«Dio te ne renda merito» fece lei abbrancando il bombolo.

«Sì, Dio…» ripeté Salvatorello, pigliando con gli amici l’aria mascola.

Due o tre volte lei alzò il bombolo a forza di polsi e si fece schizzare l’acqua in bocca e siccome pareva che non si dissetasse mai, senza tante perifrasi, come un uomo di vita, Salvatorello le fece:

«Allora st’incrignata me la fate fare?».

Lei aveva riso gorgogliando con l’acqua in gola:

«Non ti dico di no, se insisti» gli rispose. «Ma il tuo pescicello si rimena a mare? nuota? nuotò mai prima d’ora? Perché vedi, picciottello mio, non vorrei che s’annega alla prima ondata che gli faccio…»

«Nuota, nuota, non dubitate» le fece scaltrigno Salvatorello, che se lo sapeva lui da dove la pigliava quell’aria sperta di masculazzo. «Sì, sì, pescicello…» ripeté smaccoso, facendole la ripassata, e poi si rivolse agli amici: «Pescicello, dice sta signora, pescicello, e io ancora non lo so se sta signora che si fa la sperta, il mare ce l’ha largo e profondo abbastanza, per farci nuotare quello che chiama pescicello…».

La trapanese si fece un’altra di quelle sue risate sazie, col riso che le arrivava sino all’unghia dei piedi. Per la verità, un poco risero pure loro a quella sblasata di Salvatorello, ma il loro più che riso, era sorriso, il sorriso degli amici per quello che pure crescendo, pure impennando, restava sempre il cacanido della compagnia.

«Ah, fessicello, e tu con questa ti vuoi mettere?» gli fece Demetrio Ritano. «Ma non lo sentisti come se li fumò i due beduini? E due beduini, tieni presente, sarebbero come quattro o anche otto di noi. Il beduino, si sente dire, ce l’ha così lungo, l’affarecinese, che quando incrigna, fatti conto, la cima la lascia alla femmina all’opera, a fare il servizio suo, e lui se ne può andare anche nella camera vicina e sbrigare intanto altre faccende, oppure chiacchiera con gli amici. Magari quando la femmina sta quagliando, gli dà una tirata e lui torna in presenza di lei per quagliare insieme di piacere. Ti fai una idea che sorta d’affarecinese è quello beduino?»

La trapanese guardava storto Demetrio come per capire se ci credeva veramente a quello che diceva, ma poi si era messa a ridere dandogli delle gran manate. Salvatorello però, era rimasto a bocca aperta e Duardo non gli dette tempo di richiuderla, perché aveva anche lui da dire qualcosa sull’affarecinese dei beduini:

«I beduini, diceva mio nonno, pigliano una pietrapomice e sfregano sfregano l’affarecinese, sinché si fanno come delle intacche, e in queste intacche poi ci fanno combaciare delle pietrebambine finifini, stringendole fittefitte. Col tempo queste pietrebambine s’incarnano addirittura, s’incassano che è una meraviglia, s’incazzano, in una parola. Capisti, Salvatorello? Una femmina è meglio che si dice le preghiere quando per disgrazia sua incazza in quell’affare pietroso, e invece sta signora qua si può veramente premiare, perché le preghiere gliele fece dire lei ai beduini. E se gli fece dire le preghiere a quelli che l’affrontarono col cazzarmato, figurati a quelli che s’ardissero di affrontarla disarmati…».

Lei rise anche di questo, scosciandosi tutta e dicendo sboccataggini che nessuno di loro, là, aveva mai sentito. Salvatorello la guardava ora come un impressionante fenomeno di natura: perché lui credeva a quello che avevano detto Demetrio e Duardo, ci credeva in quanto solo lei ci aveva trovato da ridere, dei suoi amici però, nessuno. Era andato a mettersi lontano da lei e ogni tanto alzava gli occhi a spiarla. Lei però si era concentrata tutta su quelli che almeno all’apparenza non sembravano più tanto tenerelli, ripigliando con loro il discorso peloso dove lo aveva interrotto con Salvatorello, come per sprovarli, come per vedere se, come e quanto le corrispondevano:

«Eh, ma il pesce vostro ci scommetterei che si rimena bene a mare…» gli fece a Demetrio, Duardo, a lui, a Federico, passandoli e ripassandoli con lo sguardo. «Eh, voi si vede che il pesce l’avete bello sostanzioso, si vede che il pesce vostro nuota oramai pure in mezzo ai cavalloni e non c’è pericolo che si perde di lena…»

Parlava e li scrutava uno per uno, e specialmente sopra Federico, che era un gigantello, teneva stretti gli occhi più a lungo, ma poi doveva avere concluso che l’apparenza inganna e aveva invece messe le mani sul petto a lui. Con le mani gli aveva saggiato quella specie di curvatura a bombé, che pare che ha il petto fatto apposta per avere lena e quasi competere con i pesci sott’acqua, tanto è vero che il palombino è l’ideale per fare il palombaro. La trapanese doveva intendersene, perché disse:

«Petto di lena uomo di schiena. Petto palombino, marito fino».

Le aveva allontanato le mani dal petto, e poi da qui, di lì, da ogni posto dove lei andava allungandole, ma non c’era niente da fare, si era messa in testa lui:

«Vieni, picciottazzo, vieni con me» gli cominciò a fare tirandolo per la mano.

«Se lo sa lei che sghiribizzo la pigliò» faceva lui agli amici, per mostrarsi disinvolto, ma sentendo che non doveva sembrare diverso da Salvatorello. «Ma che vi pare?» le fece. «Vi pare che me lo impietrebambinai pure io?»

Questo lo disse perché gli amici ridevano e si capiva che pensavano ai due beduini e doveva divertirli l’idea di lui che passava per dove erano passati i due beduini e magari ne usciva a quattro piedi. Ma ai due beduini ci pensava pure lui e pensava che la trapanese ci avrebbe pensato pure lei se arrivavano a stare lui sopra e lei sotto, perché le sarebbe venuto spontaneo di fare il confronto, e figurarsi se non si metteva a sbandiarlo con gli amici, una come lei. Ma d’altra parte, che aveva da vergognarsi da quel confronto? era forse alla pari? forse ce l’aveva impietrebambinato come i due beduini?

«Oh, picciottazzo, ti muovi? Sbrigati, che ce l’ho in punta in punta…» Lo aveva agguantato per il polso e lo tirava con tale forza, che a ogni strappo gli faceva sollevare il culo dalla rena.

«E vacci, vacci» gli dicevano gli amici, facendole i compari per non perdere il divertimento.

Persino quella scazzipola di Salvatorello si sollazzava:

«Vacci, vacci, ’Ndrja» gli faceva. «E così vede se ce l’hai lungo quanto i suoi beduini, o se putacaso tu, senz’essere beduino, ce l’hai addirittura più lungo…»

«Vieni, vieni, picciottazzo» insisteva lei. «Vieni a farmi ricreare l’anima dietro al montarozzo…»

«L’anima, l’anima…» si misero a ripetere tutta la comarca ridendo con le lagrime. «All’anima dell’anima…»

«L’anima, l’anima, l’anima mia nera e pelosa di vizi…» recitò la trapanese, alzando gli occhi al cielo.

Così, ora gli faceva addirittura il teatrino per farli ridere.

«Avanti, ’Ndrja, valle a ricreare l’anima a sta signoruzza.»

Ora per davvero ci vado, per puntiglio ci vado, si disse a questo punto: così gli levo il teatrino.

Però, non voleva levargli questo e dargliene un altro più spassoso ancora: perché, andandosene con la trapanese dietro un montarozzo, figurarsi se quelli non venivano a spiarli per godersi la scena.

«Essì…» fece allora alla trapanese. «Ora vengo con voi quaddiètro al montarozzo e gli dò il divertimento a sti figli di buonamadre…»

«Ragione ha» disse a suo sostegno quel vero amico che era Duardo.

«Ah, per questo era?» fece la trapanese. «Il picciottazzo soffriva per non parlare. E vieni, vieni sopra al vilere. E c’è di meglio? Lassòpra hai pure il dondoliamento.»

Cominciò a dargli delle manate sulle spalle, ronzandolo verso il vilere:

«Cammina, picciottazzo» gli faceva tra le manate. «Vediamo che sei capace di fare.»

Gli amici però, non ridevano più:

«Non ci andare a bordo, ’Ndrja» gli gridò qualcuno, forse Melo Ritano.

E Salvatorello, con la voce che gli faceva tremolio:

«Non ci andare con quella, ’Ndrja. Per scherzo te lo dicemmo vacci…».

A sentirli, pareva che ci vedessero un rischio, pareva che la trapanese la facessero un poco maga, per meglio dire un poco molto sirena. Lui invece, non ci vedeva nessun rischio o forse si sentiva tanto attirato da quella mascolara, sboccata e grezzona, che ne era come annorbato: che si sentiva attirato, però, non voleva lasciarlo trasparire con gli amici, voleva invece passarlo per un puntiglio. E fu appunto per questo che si voltò alterato verso la trapanese e abbastanza forte perché gli amici sentissero, le disse:

«Oh, finitela con queste manate. Ma perché mi ronzate? Vi pare forse che mi spagno?».

«’Ndrja? ’Ndrja? Te la fidi?» gli fece Duardo in quel momento: si girò, ma si girò pure lei e Duardo stette zitto.

Duardo, lo capiva, pensava al beduino, e ricordandosi della biondina, dello jotto, doveva forse passargli per la testa che il beduino, capace che era più sano d’un pesce e capace che scapolava fuori nel momento culminante, e certo non per regalare pezzi da cinquelire fra un grazie e un prego. Però, era un fatto che Salvatorello l’aveva sentito rantolare, e questo fatto confermava le parole della trapanese.

Gli aveva chiesto di spingerla da sotto la coffa del culo per salire sul caicco, poi le aveva passato il bombolo ed era salito pure lui. Erano andati a prua e a lui allora gli era venuto istintivo di domandarle se aveva già pensato a un nuovo capitano per il vilere, ora che il beduino moriva, e subito dopo, come gli venisse allora allora quel sospetto, e un poco anche quello scrupolo, abbassando di più la voce, le aveva spiato se il beduino l’aveva fatto visitare da un medico oppure no.

Zitta, lei si era stesa sopra certi sacchi polverosi dietro la cabina di timone, si era tirata in su la veste sino all’ombellico e mentre lui si perdeva con gli occhi in quel nerame cespuglioso, lei giusto allora, giusto quando stavano lui all’impiedi e lei il quartodisotto nudo, a faccia all’aria, ai suoi piedi, lo aveva apostrofato:

«Sei finanziere? Carabiniere? Autorità di porto? No, vero? E allora statti zitto e non pipìare, e se vuoi avere piacere, vieni a buscartelo, vieni e travaglia muto muto. Io qua sono…».

Allargò le cosce e lo aspettò; e mentre lui si calava i pantaloni, lei appoggiò l’orecchio al legno della coperta come per sentire se sotto, nella stiva, il beduino dava ancora segno di vita. Lui, se doveva dire, da quando si era alzata la veste, non si ricordava nemmeno più che cosa le aveva spiato riguardo al beduino: la guardava talmente mammalucchito dalla nudità delle sue parti basse, che era come fosse diventato tutt’occhi. Per la prima volta vedeva com’era fatta la femmina, la vedeva in posa, la vedeva nella posa della Cosciaperte quando sta a cosce aperte: ed era per lui la prima volta, perché la biondina dello jotto, con tutta la tenebrosità che c’era nella cuccetta, non l’aveva minimamente vista così, cosce aperte, fessa tutta in mostra: l’aveva vista all’impiedi, la biondina, ma aveva scoperto che la femmina quando si mette stesa sulle spalle, si fa tutta fessa là in fondo in fondo alle cosce, e quando invece sta all’impiedi, non si vede più la fessa, ma si vede la scaltra, chiusa strettastretta.

Solo che questa volta c’era sin troppa luce e del famoso nicchiarello del piacere, della decantata spelonchetta, di quell’ombroso nascondiglio femminino che veniva quasi d’immaginarsi come una segretezza da Mille e una notte, ora ne vedeva sin troppo, sin troppo da vicino, più di quanto forse, per essere la prima volta, avrebbe mai dovuto e voluto vederne. Eccola là, senza più corazza di scaglie ramate, quella segretezza di sirene, eccola là sopra i sacchi polverosi di pietrapomice, dietro la cabina di timone, tutta in mostra, a nudo, che pareva respirare con la sua bocca rosata e tenebrosa, come certi frutti di mare impressionantemente vivi.

Nella luce fredda, bianchissima, di tramontana, la vista di quella specie di riccio spaccato gli faceva un’impressione come di crudo scorticato e sventrato, una vista saziante sino alla nausea, allo sconcerto di stomaco: e si sentiva pigliare contempo da impulsi di furia e di sconforto per come quella soldatara gli aveva barbaramente messo tutto in mostra, e per come lui non era ancora saltato a terra, lasciandola là a cosce aperte. Giusto con questa qui mi doveva succedere la prima volta, si diceva abbassandosi sopra di lei, giusto con questa invaiolata, grezzona e mascolazza, che non lascia scampo al minimo fantasiare.

All’atto però, aveva dimenticato che ronzona era. Faceva come se lei, lì, fosse delicatissima e da trattare con riguardo: perciò, invece di starle addosso e combaciare, si teneva un poco rialzato sul palmo delle mani e se per lui era un sacrificio grande, per lei doveva essere più grande ancora. Difatti, doveva trovarci tanto poco gusto, che si ribellò immediatamente: di scatto si era interrotta e prima afferrandolo per un polso e poi abbrancandolo per le spalle, se lo era fatto combaciare addosso con barbara mossa.

Laddiètro alla cabina di timone, il vento di tramontana li pigliava di fianco e pareva fischiare contro i denti di lei, che gli respirava all’orecchio il suo fiato, ora di fuoco e ora di gelo; il mare si era fatto agitato e sciabordava schiumando contro la prua del vilere con spruzzi sempre più alti, che ricadevano su di loro.

Alla fine, l’aveva rigettato sulle tavole come dopo una lotta. Nella stiva, allora, gli era parso di sentire un cane che respirava con tutta la lingua di fuori, un respiro tirato coi denti, raschiato con l’unghia da dentro la gola, il respiro di chi è allo stremo: si ricordò allora del beduino che per quanto incredibile, in quei pochi minuti di fottisterio gli era passato completamente di mente.

Sollevando di poco il portello, aveva allora intravvisto nella semioscurità un uomo nudo, o quasi, di cui però, non riusciva a vedere la faccia, con le gambe che gli pendevano giù dalla cuccetta e i piedi quasi a terra, che si contraevano fra la punta e il calcagno come la coda dei pesci negli ultimi tic dell’agonia fuori dell’acqua.

Ebbe appena il tempo di dare quell’occhiata al beduino e si scandaliò che il vilere aveva degli sbilanciamenti, come s’inclinasse di prua: voltandosi, aveva visto quella marfisa aggrappata fuoribordo, che a forza di muscoli si calava e tirava su di continuo dentro e fuori dell’acqua, inondandosi sino al ventre per farsi la sciacquatura, coi muccusi che dalla riva la guardavano a bocca aperta. Poi, in coperta, culo e cosce ancora sgocciolanti, la veste incollata alla pelle e arrotolata sotto le natiche, ripigliato il bombolo dell’acqua e tenendoselo alto sopra la testa, aveva di nuovo bevuto a lungo, allontanando e avvicinando lo schizzo dalla bocca.

«Non ne date a lui?» le domandò, e non c’era bisogno di specificarle chi intendeva con quel lui.

«Dimmi una cosa, picciottello» gli domandò a sua volta lei, cambiando discorso. «Ti sorriderebbe l’idea d’inganzarti con la qui presente trapanese, ora che l’assaggiasti? Così te ne stai sempre a bordo a femmina e contempo a vilere. Eh, che ne dici? Nell’oro cadesti…»

«Non ne date a lui?» aveva insistito, scattoso, come non l’avesse sentita.

«Ma che gli fa l’acqua? Ti pare che è questione d’acqua?» fece lei, dandogli finalmente intesa, pazientosa.

«Dategli l’acqua, vi dissi. Dissetatelo, vi dissi» rincalcò, s’incazzò allora lui, di tono.

Con un sorrisetto sfottente, come si divertisse a dargliela vinta, andò sotto col bombolo, ma lui non aveva guardato se gli dava o no l’acqua al beduino, perché in quel momento i muccusi, vedendolo solo, lo avevano chiamato tutti insieme a pomponella.

«Ci pensasti alla proposta che ti feci?» gli domandò, tornando di sopra e poi, linda linda, gli aveva fatto sapere qual’era il suo programma per il futuro: «Ora aspetto che muore e poi lo calo a mare. Poi faccio vela per dove spira il vento perché, tanto, per me è lo stesso». E qua gli rifece la proposta a venirsene a bordo al vilere e a lei. «Ma se tu ti decidi a pigliare imbarco, la trapanese, ora che ci entrasti in confidenza, ti dice: piglia e governa tu.»

Lui aveva avuto uno scatto furioso e fu quasi sul punto di metterle le mani addosso:

«Ma con quale almo, per la madò, con quale almo vi sentite di dire: aspetto che muore e poi lo calo a mare? Già lo speranzaste? Ci scriveste sopra carne di porco? Ma voi, precisa precisa, la sapete sta malattia che ha? Ma un medico, un medico, glielo portaste un medico? Fosse malaria? Fosse febbre maltese? E il chinino, il chinino, l’ebbe?».

«Ma quale chinino e chinino…» aveva smaccato lei, arruffandosi ma poi facendosi di nuovo pazientosa. «Senti, voglio essere franca con te, tu non mi sembri un pusillanime come quel sorcio che se ne scappò momenti fa. Il beduino, devi sapere, è pieno di pustole per tutto il petto e per tutte le spalle, la faccia poi, non ti dico, è tutta una sola pustola. Ti rendi conto perché lo speranzai? La malattia non la so precisa di nome, ma dev’essere, ti ripeto, di quelle malattie pestifere che furoreggiano dalle parti sue. E difatti, ne vuoi una riprova? Quell’altro, quello che scomparve in mare fra Cadice e Sfax, non fu per la tempesta che scomparve in mare, no, lo gettò lui, questo beduino qui, un giorno che gli vedette sulla pelle una certa macchia e si scandaliò subito che l’amico si era contagiato d’un morbo che gli era notorio a tutti e due. Glielo disse persino, che se n’era scandaliato, o almeno, questo penso io che gli disse quando gli parlò, poi con un remo, così, di bono a bono, lo ronzò a mare e quello si lasciò ronzare senza dire ah. Per forza: col contagio non tocchi più terra, non ti puoi accostare a un porto, pare che sentono il puzzo quando il vilere è ancora in altomare. Sai quant’è che andiamo vagabondando maremare? Quindici o venti giorni: perché, lo capisci no? dopo che si sbarazzò dell’amico, del remo e di ogni cosa infetta che quello aveva toccato, passò un giorno e si scoperse pure lui addosso le famose macchie. Ti puoi immaginare, soli in mezzo al mare io e lui, e lui da vero beduino, già bell’e impestato, ti credi che si voleva arrendere? Macché. Allè, allè, cuccè, gli facevo io, tenendomi a prua, se lui stava a poppa, e a poppa se lui stava a prua. Gli dicevo, capisci? d’andarsene a cuccia nella cuccetta. Macché, non si muoveva dalla coperta e io sempre con gli occhi aperti, perché pensavo, capace che lo piglia qualche smania di fottisterio e mi salta addosso, pustoloso com’è. Fu a Biserta che lo sventarono col contagio. A certi scaricatori, che ci stavano caricando d’un carico di datteri, gli andò l’occhio alle macchie del beduino: successe il finimondo, però lui, per quanto mortizzo e con la bava alla bocca, alzò la vela, infilando la brezza giusta per pigliare mare e filarsela. È da allora che scappiamo: l’autorità francesi o italiane, non fanno che segnalarci di porto in porto, e anzi, anzi che ancora non ci pigliarono a cannonate, per il fatto che finora ci rifiutammo di inalberare bandiera gialla e gettare l’àncora al largo. Però, verso Gela lui finì di dire no, no e si sprofondò lassòtto: dopo di che, a Santa Croce Camarina mi pigliai a bordo quel mozzo miserabile, e lo tenni all’oscuro delle pustole del beduino. Qui però, mi pigliò la mano, e ti voglio dire che scandaliatosi del beduino, mi pigliò proprio il timone di mano e fu per lui che arenammo. Però, non correva nessun pericolo, perché devi sapere che il contagio di sta cazza di malattia gli piglia solo a loro beduini, mentre non gli può niente al cristiano con battesimo e pelle chiara…»

E lo provava il fatto che lei non si era contagiata, ma questa prova per lui valeva più del battesimo e della pelle chiara.

«Lo vedi in quali segretezze ti misi?» fece lei a questo punto. «Nell’intimo, nell’intimo mio, in ogni senso, ti misi. Ora ti fai capace che per lui non si tratta più di chinino o di medico, che si tratta solo di crepare ed è sempre tardi quando si decide? Perché, allora, sbarazzo il caicco, con lo zolfo disinfetto sotto e sopra e vado navigando.»

«Così, aspettate di sbarazzarvene?»

«E sennò che altro? Tenermelo a bordo che m’appesta, fargli fare passeggero e signore a un beduino? Se permetti, mi piglio chi mi va a genio a me. E la preferenza la passo a te. Va’, sbrigati. Torna qua a bordo all’alba con la tua roba, ché mi troverai sola, te lo dò per sicuro, col caicco odoroso di zolfo.»

Don Mimì non aveva ragione? Non era tutta una razza di sirene, su jotti o su caicchi? Avevano tutte uno scopo, e quando lo avevano raggiunto, gettavano via il beduino vecchio e pigliavano il cristiano nuovo. Questa qui, quello doveva ancora morire e lei faceva già i suoi calcoli sulla stima di lui morto.

Gli si era parata davanti quando aveva capito che se ne stava andando, tutto schifato: allora, le aveva dato una spinta ed era saltato a terra.

«All’alba» gli aveva gridato ancora dietro, al solo scopo forse di provocarlo di fronte agli amici. «T’aspetto all’alba, capitanazzo.»

«Ma chi, chi, chi aspettate, tappinara?» l’aveva contrastata lui.

I muccusi s’erano avvicinati e l’infamona menzognara:

«Allora t’aspetto» gli aveva gridato, come ci fosse veramente un’intesa.

«Pigliate mare, pigliate mare, voi e il vostro beduino.»

E lei, rivolta agli amici, con la sua faccia di pietra di lava:

«Salutatelo l’amico vostro, picciottelli. Salutatelo, ché domani all’alba piglia imbarco. Capite? Il beduino muore e la trapanese piglia a bordo lui…».

A quel punto, ebbe come l’impressione che i muccusi se l’inghiottissero come ostia, la parola di quella gran soldatara, e s’era sentito arrossire. Per sfogarsi le aveva detto:

«Cercate di pigliare mare, piuttosto, e andatevene al largo voi e quel disgraziato beduino con la peste. Pigliate mare, se non volete che avvertiamo la Capitaneria. Al largo, al largo portatelo il beduino, e aspettate là che muore, e gettatelo più lontano che potete e non seminateci il contagio maremare…».

Si era pentito subito delle sue parole impulsive, perché i muccusi avevano perso la testa sentendo del contagio. Qualcuno aveva cominciato a spingere il caicco, poi ci si erano messi anche gli altri e il caicco, che già stava sbilanciato sulla sponda, più prua a mare che poppa a terra, come fosse lì lì per vararsi, era andato subito a scofanarsi in acqua, con la trapanese che era rimasta a guardarli come paralizzata. Ripigliandosi, era corsa a pigliare un rampone per sbatterglielo in testa, ma ormai, se ci teneva alla pelle, doveva darsi da fare col caicco che sentiva la rema calante sempre più sottovento. Lei però si sfogava a ingiuriarli e maledirli sino alla settima generazione, gridandogli offese e sboccataggini tali, che alla fine, in parecchi, si misero a tirarle delle pietre.

Quando si era vista traballare, allora finalmente si era gettata alle grida, mettendosi le mani nei capelli. Alle sue grida erano scappati fra i cespugli di canne per le dune, pensando che la finanza la poteva sentire e correre là: e se il caicco andava a sprofondarsi in qualche garofano di rema, i finanzieri li incolpavano a loro, e giustamente, per averlo rigettato in mare a perdimento. Intanto però, inquartandosi di continuo, il caicco era arrivato alla linea dei due mari e come per un miracolo, aveva superato senza capovolgersi il punto scabroso. La trapanese doveva essersi gettata al timone e non l’avevano più vista. Ormai in Jonio, fra rema di sotto e tramontana di sopra, il caicco era filato velocissimo in direzione di Malta e dell’Africa. Pareva che vento e reme corressero anch’essi col caicco da quella parte, come sapessero di quel meschino beduino col respiro imbrogliato fra i denti e avessero deciso di fargli raggiungere la sua Africa prima che la morte raggiungesse lui. E la trapanese, per parte sua, se la immaginavano al timone, che cercava di fargliela vedere col cannocchiale l’Africa, al beduino.

Le ritrovavano tutte in giro, come in un gran campionario, precise a quelle che gli aveva pittate don Mimì: perché, bionde o brune, dame d’altobordo o lordone col vaiolo, con le sirene di don Mimì potevano spiegarsele tutte.

Quella però, che era l’esemplare più genuino, dovevano ancora mettersela sotto: la femminota, cioè a dire, la femminota, vera discendente diretta, perché, fra sé e la sirena, non aveva che la fera, e difatti, a eccezione della coda rimasta a mare, attaccata alla fera, in terraferma lei aveva tutti i caratteri, di dentro e di fuori, di quella sua celeberrima capostipite.

Queste millunanotte di sirene, chiamate femminote, le avevano infine sperimentate lo stesso anno della dichiarazione di guerra: forse era il luglio dopo quel giugno, per loro stava per arrivare il momento di partire marinai per la guerra, e queste sirene, biondina dello jotto, trapanese del caicco e femminote delle rocce, erano per ’Ndrja e per la comarca di ’Ndrja ancora e sempre quelle, le sirene di don Mimì, in altre parole, tutte le femmine che potevano portare di fronte al loro Dio morendo.

Erano stati al Golfo dell’Aria, quella volta, e anche quella volta sulla palamitara erano tutta una chiumma giovanottella.

Era stato alla calata del sole che avevano avvistato quella maniata di femminote, una comarchetta di cinque, che fra certi scogli deserti che si vedono nei viciniori di Nicotera entro una ribellione di rocce in forma di spalliera di sofà, stavano a mollo, tutte nude e sciacquone, e gli sembrò assai naturale che queste qui, le femminote, le ritrovassero a mare, invece che sopra uno jotto o sopra un caicco. Si rinfrescavano, come si riposassero alla fine di un lungo viaggio, stavano a galla, facendo la ruota, affidate solo ai loro bianchi e rigonfi galleggianti.

«Oh le sirene» gli venne di dire, vedendole ed effettivamente facevano una vista così precisa identica a quella delle loro nonnave pescesse, che in quel momento non si sarebbero affatto meravigliati di scoprire che sott’acqua muovevano ognuna la propria flessuosa coda verderamata.

Erano tutte e cinque dell’età giusta, né troppo tenere né troppo incallite; e tutte e cinque avevano per la testa lo stesso pensiero di loro quattro. Però, fu questo il guaio, che loro erano quattro e quelle cinque e fu proprio la quinta che rimase scompagnata e gli dette l’improsatura. Quelle galeote avevano dovuto tirarsi il paro e disparo non appena li avvistarono, il piano dovevano averlo tutto in testa e una volta appartatesi, non furono lunghe a dirgli di sì, quando gli arrivarono vicino e pigliarono a bordeggiarle. Pronta pronta una di loro, per tutte, disse:

«Quella cosa che vi passa per mente, venitevela a pigliare, se ne avete la capacità e noi non ve la negheremo». E subito erano scappate fuori dell’acqua, correndo nude fra le rocce, coi neri lunghi capelli a manto sul biancore delle spalle, e correndo si sparpagliavano, isolandosi qua e là fra le rocce.

Avevano avuto appena il tempo di tirare la palamitara all’asciutto e poi, chi a scomparire con questa e chi a scomparire con quella: lui, ad esempio, che scompariva con una che era snellissima, ma talmente minnuta che era costretta a camminare a collo basso, e Duardo con una col culo a mandolino, e Federico con una che s’abbracciava strettastretta il seno come si vergognasse tutta, e Melo poi, con quella che si fermò di correre perché s’era persa una pettinessa che teneva fra le labbra, e vedendolo che veniva e l’abbrancava di dietro, lo minacciò con una pietra, gridandogli: non mi tangere, pirdeu, se non te l’ordino eu, e Melo manco a dirlo, per quel momento, non s’azzardò di la tangere. Ma se ti neghi poi, ti spenno tutta, le aveva gridato, mentre la mafiosa, ridendo, ripigliava a scappare.

Erano scomparsi, rintanandosi coppia a coppia, e stando rintanati, gli era parso che le rocce mandassero gemiti e sospiri da cavità a cavità: l’uno sentiva l’altro col respiro mozzo ed era come se tutti insieme remassero nell’acqua dura della controrema. E poi, tutte e quattro le femminote, come si fossero passata parola, avevano gridato:

«Focu, focu meu» e poi, per un poco, da quelle piccole ’Ricchie, non era venuto più né suono di voci né rumori.

Stettero tanto fra gli scogli che spuntò la luna. Ma venne il momento di dirsi grazie per il ricreo e di salutarsi: quelle ronzone allora si misero a scambiarsi fra le rocce le loro impressioni nude e crude, scoprendo l’una con l’altra che gli erano capitati quattro sbarbatelli selvaggi e focosi, pirdeu.

La cosa però, finì a feto. Sul partire, infatti, si erano accorti che dalla barca era scomparsa la meglio gistra del pesce pescato al Golfo, tutta di ricciole, cernie e dentici, oltre ai soliti runghi che al Golfo si trovano sempre in quantità. Il pensiero subito gli andò a quella quinta rimasta scompagnata, che se ne era stata a mollo sola sola, con la gistra a portata di mano. Essì, dovevano essersi appattate, quelle quattro per intrattenerli fra le rocce, e quella quinta per arraffare la gistra: troppo presto si erano intesi e troppo franche le avevano avute.

La ladra doveva ormai trottare lontano con la gistra in capo, e quelle altre si erano azzittite lì dintorno. Erano ritornati fra le rocce e scuroscuro si erano messi a cercarle. A Federico gli era riuscito di afferrarne una, che subito si era gettata alle grida, chiamando le amiche e queste, da qui e da lì, dall’oscurità pigliarono a ingiuriarli e minacciarli:

«Cornuti, cornuti, lasciatela che è meglio per voi…».

Federico da parte sua, chiamava anche lui gli amici, perché si sentiva perso con le femminote che s’avvicinavano e lui non poteva vederle nell’oscurità e quelle capacissime di saltargli addosso, graffiarlo e spennarlo tutto.

Però, o non riuscivano a orientarsi o non s’azzardavano:

«T’ammazziamo, se non la lasci» gli gridavano a Federico d’assai vicino. «A pietrate ti pigliamo. Ti leviamo tutto il gusto che ti dettimo prima.» E a questo punto gli erano saltate veramente di sopra, gridandogli in faccia: «Pirdeu, pirdeu, la mascolinità ti leviamo». Federico, atterrito, aveva lasciato la femminota e quelle se n’erano andate fuggendo silenziosissime scuroscuro. Però, quando sembravano ormai tracollate sulle rocce, avevano ancora gridato:

«Vi verrà la goccia, ci potete puntare. La goccia, la goccia… Vi ricorderete di noi, pirdeu…».

La goccia? si chiesero. E che sarà sta goccia? Però, sentivano che le femminote non lo dicevano tanto per dire che si sarebbero ricordati di loro.

Erano arrivati a casa che era mezzanotte passata e tutti li aspettavano coi lumi in mano sulla marina. Per la gistra, dissero che avevano avuto uno scontro con gente di Calabria e qualcuno nel tafferuglio aveva arraffato la gistra del meglio pesce pescato al Golfo, scappandosene alla ladricella, e questo che dissero non era completamente una menzogna.

Poi, però solo a due di loro, e precisamente Melo e Federico, venne la famosa goccia e apprendettero così che era come uno stillastilla, una specie di spurgo, bruciante e dannivolo, del pesce con la barba.

Melo e Federico, pallidissimi, stettero, stettero stringendo i denti, ma la goccia da sola certo non si stoppava, anzi si fece peggia e Melo e Federico non ce la fecero più a stare all’impiedi. Gli domandavano: ma che avete? che vi sentite? che vi successe? ed essi rispondevano: niente, un giramento di testa. Nessuno li collegava all’andata al Golfo ed essi soffrivano, ma si tenevano la posta.

Il signor Cama si ricordò per l’occasione, che oltre tutto, lui, in quanto Delegato di Spiaggia, era un poco come il capitano in navigazione, che se qualche uomo si feriva e s’ammalava, se la doveva sbrogliare da solo sinché non entravano in porto. Perciò, andò a visitare per primo Federico, gli sentì il polso, gli guardò la lingua, il retr’occhi, e gli disse:

«Dimmi che mangiasti, che bevesti, dimmi se ti pigliasti paura di qualcosa, o se facesti sforzo, dimmi insomma ogni cosa che ti successe».

E quello, come in confessione, gli disse ogni cosa e gli ripeté le parole delle femminote: la goccia vi verrà, la goccia. Al signor Cama, uomo di mondo, non ci volle altro per capire qual’era il guaio di Federico e di Carmelo. Dopo di che, non gli era parso vero d’andare da don Mimì e di dirgli:

«Se non la finite, voi, don Mimì, con questa fesseria delle sirene che gli lustrate davanti agli occhi a questi giovanotti, se non la finite… Sì, sì, ditegli, ditegli: abbrancatele, pigliatele, incrignatele dove le trovate… Intanto, le vostre sirene gli dettero lo scolo ai giovanotti».

Lo chiamava responsabile, in una parola. Don Mimì lo aveva guardato a lungo dalla gistra, tanto a lungo che quello se n’era andato e lui non era riuscito a spiccicare parola, non per altro, ma perché non sapeva come pigliarla quella comparsata del signor Cama:

«Mi volle offendere? Mi volle complimentare? Mi devo incagnare o mi devo premiare?» se ne uscì infine a dire, cogitandoci sopra per un poco ad alta voce, però capendo sempre meno come la doveva pigliare. Quando però, aveva visto il polverone che faceva il Delegato di Spiaggia, affannandosi a dare la notizia a questo e a quello, e naturalmente a infocare ancora la posta contro di lui, allora aveva detto:

«Ma a questo signor Cama, che gli pare uno scolo? una tromba marina, per caso? Si capisce che chi mangia fa molliche».

Strisciando sulla rena sino in pizz’in pizzo, dalla spiaggetta si lasciò scivolare sotto, s’infilò in acqua liscio liscio, senza fare spruzzi né schiume, come un pesce, o come qualcuno, qualcosa più d’un pesce, perché sembrò che fosse il mare che s’apriva e subito si richiudeva dietro a lui, con dentro lui: poi, dopo che sembrava sparito come per sempre, riassommò e silenzioso, leggero come non fosse il corpo a muoversi, ma la sua ombra, pigliò a nuotare risalendo la ’Ricchia per tutta la sua apertura.

Moriva dalla voglia di infilarsi laddèntro e non trovava il coraggio, non si sentiva l’animo, perché di questo gli pareva che si trattasse: di coraggio, d’animo. Arrivò a nuotare rasente rasente alla falda rocciosa, sotto e contro la quale s’ingolfava, spruzzando, il rigonfio ondoso, ma di sommozzarsi ed entrare non fu capace. Fece parecchie volte avanti, indietro davanti alla stretta, tenebrosa feritoia e a un certo punto si fermò, allungò la mano verso uno spuntone della grotta e in quel momento, tutto d’un colpo, si sentì stanco morto, coi muscoli delle braccia e delle gambe che gli dolevano e pesavano da non poterne più, come toccasse terra allora allora, dopo avere nuotato per giorni e per notti. Era come fosse tornato per mare, facendosela tutt’a nuoto, era come nuotasse dal dieci settembre, dalle cinque di mattina del dieci settembre: da un punto di mare nel Golfo di Napoli, da dove potevano raggiungere terra con le scialuppe, nel punto in cui il Comandante, dopo ore e ore, seco seco a dirsi e disdirsi: sì resa, no resa, aveva avuto quella bella pensata alla coatta, ordinando di autoaffondarsi, lasciandoli liberi poi, a chi gli riusciva, di pigliare la via di casa. Gli pareva di nuotare da quel giorno, da quel mare; gli pareva di essersi gettato in mare là e di avere nuotato sempre, sino a qua. Era stato quasi un mese prima ed era come ieri, come ora: ed ora era qui, alla ’Ricchia, fra le sirene, ed era come fosse fra le sirene di Malta, le sirene della resa, le sirene che quello lì alla radio, fra il nove e il dieci, aveva sbordelliato e diffamato per tutta la notte con la sua voce stranottata che usciva dagli altoparlanti come salisse dalla stiva della corvetta e ogni uomo dell’equipaggio se la sentiva all’orecchio dovunque fosse, dovunque andasse, a prua, a poppa, nella salamacchine o in plancia, come gli parlasse a uno a uno, in via personale, col tono, sopra, basso, da conversario fra amici, da pari a pari, e sotto, da scannarozzato, biliato, anzi incazzato, e incazzato come un dio francese, tono, tuono, cioè, da soprastante a sottostante; sopra, in confidenza, e sotto, di comando; sopra, pazientoso e sotto, impazzito furioso; sopra, benevolo, bontatoso, col cuore in mano, e sotto, maligno, superbo, sprezzante; sopra, sicuro, iattante, tronfio, prosopopeico, e sotto, stanco d’una stanchezza quasi mortale, che gli faceva le bave alla bocca, stanco speranzato, tutto, di tutto, in tutto, per tutto.

Marinai d’Italia, attaccava a ripetere, ripeteva, finiva e ricominciava, senza cambiare mai disco, quella voce di boccazzaro: marinai d’Italia, non ascoltate le sirene, false e bugiarde, che vi vorrebbero attirare a Malta. Non ascoltatele, non accettate il vile armistizio, non arrendetevi senza combattere, non consegnate la vostra nave. Marinai d’Italia, non gettatevi in braccio alle sirene. Non ascoltatele, non ascoltatele. Non ammainate il tricolore, non ammainate la vostra bandiera di combattimento per issare il pennello nero e segnalargli la vostra resa. Non ascoltatele, non cambiate rotta, non dirigete su Malta, non gettatevi in quella tana di sirene infami e mentitrici. Non ascoltatele, non ascoltatele, non ascoltatele.

Aveva avuto bisogno d’un po’ di tempo, lui, per orientarsi su quel frasario, per orientarsi, cioè a dire, su quelle sirene. All’inizio, credette addirittura di non avere sentito bene, ma subito s’accertò che quello non solo diceva proprio sirene, ma basava sulle sirene tutto il suo discorso e allora restò per un pezzo come sconcertato dalla novità di quel frasario. La prima impressione che ebbe, fu che si trattasse d’una finzione, che quello lì faceva una commedia, faceva la scena di qualcosa o di qualcuno, insomma faceva da grande quello che facevano loro muccusi. E gli passò per mente che rifaceva, in un certo senso, quel tristazzo di navigante che una volta gli mentovò don Mimì: quello che per essere sicuro di resistere alla vista e alle invocazioni di quelle maliarde mangiatrici di carne cruda, si era fatto legare all’albero di maestro, dopo avere tappato invece ai suoi compagni gli orecchi di ceravergine. Questo qui però, in aggiunta al fatto di essere legato all’albero di maestro della radio, sproloquiava pure, sproloquiava per avvertire quelli che, ma questo si guardava bene dal dirlo, non erano come lui, legati all’albero, dei rischi che correvano, secondo il suo punto di vista, standosene sciolti, cogli orecchi aperti, a sentire quelle adescatrici.

S’era ricordato di don Mimì e degli amici e quasi quasi si metteva a ridere in quel momento tragico. Ma guardate, guardate dove ritrovava le sirene che aveva lasciate alla ’Ricchia, sulla bocca di chi le ritrovava, e con quale significato, con quale minaccioso, allarmante significato. Le parole, le parole, andava ragionando in quel momento, che grande stranezza sono le parole. Tante volte si partono dal luogo d’origine, dalla cosa, dalla persona, dal fatto d’origine, e si traslocano, girano, girano: tante volte però, si traslocano, girano e girano come ombre senza più il corpo, senza più il significato del luogo d’origine, cioè a dire il significato che persona, cosa o fatto avevano d’origine e che le pittava. Ora, quello che gl’imbrogliava? Fosse stato per nient’altro, solo a sentire parlare di sirene a Malta, questo a lui sarebbe bastato per fargli girare la mente tutta da quella parte. Li attiravano a Malta le sirene? E con ciò? Per dirla con don Mimì, forse gli facevano schifo le sirene, a quello lì? Che aveva da offrire, lui, da contrapporre alle sirene? Foche, capacissimo che offriva foche, lui, e c’era da pensare che si trattasse di un altro signor Cama, un altro, ma peggio, perché le foche che decantava questo qui, foche a Napoli, foche a La Spezia, foche a Livorno, foche a Genova, erano per giunta foche tedesche.

Chi fosse, almeno loro, i marinai, non lo seppero, perché sentirono la sua voce che già parlava dagli altoparlanti collegati alla radio nella cabina di comando. C’era chi lo faceva tedesco che parlava con lingua italiana, come molasse l’uno con l’altro due coltelli, lama contro lama, e c’era chi lo faceva fascista che pensava con mente tedesca, ma il suo stesso parlare risentiva all’orecchio di quel duro pensare. Tedesco o fascista, doveva essere sicuramente un personaggio, anzi un personaggione, per avere tutto quell’agio di parlare viaradio, facendosi sentire sino a bordo delle navi. Per questo, lui non si capacitava come era possibile che un tale personaggione scegliesse giusto giusto la parola sirena per fargli impressione ai marinai d’Italia: perché, invece di pigliare una parola del frasario militaresco, che forse stilava normalmente, la mente gli era andata giusto giusto a quella parola del baccaglio mascolo, a quella parola d’amanteria? Possibile che fosse talmente in arretrato, che quella parola la pigliava ancora in senso catastrofico? Ma come poteva illudersi, con le sirene, di terrorizzare giovanottazzi come quelli, che se ne capitavano di abbordabili, quand’erano in franchigia, si gettavano a pesce sopra le dette, cosiddette sirene, fossero di razza bruna o di razza bionda? Come poteva illudersi di stornarli da Malta col rappresentargliela come una base di sirene? Con le sirene, casomai, poteva ottenere solo l’effetto contrario.

Marinai d’Italia, ripeteva dagli altoparlanti la voce stranottata, avvilita, rabbiosa e stanca, sempre più stanca. Non gettatevi in braccio alle infami sirene, non ascoltate le loro menzogne, non fidatevi, non…

Parlava e a sentirlo, i marinai pareva quasi che li vedesse mentre si calavano a mare nelle scialuppe e così accadeva proprio quello contro cui aveva predicato tutta la notte e predicava ancora, anche se non era preciso preciso quello, ma quasi quello: perché, non erano a Malta e non stavano gettandosi in braccio alle sirene, però si stavano autoaffondando, e anche se questa era la via di mezzo alla quale era arrivato il loro Comandante, dopo che per ore e ore, salendo per Tirreno, se n’era andato avanti a zigzag, cuore di coniglio allo zig, cuore di leone allo zag, questa via di mezzo, fra il coniglio e il leone, era lo stesso una battaglia perduta per quello lì che si svociava alla radio, perché se non gli si gettavano in braccio, si pigliavano però a braccetto.

Che strano effetto faceva, mentre si allontanavano sulle scialuppe e le onde in cerchio correvano lontane come allargassero all’infinito il deserto d’acqua attorno alla corvetta, a quella voce di pazzo, con la bava alla bocca, che con parole verdi di bile s’accaniva ancora a fare schiuma. Che strano effetto faceva la voce di un personaggione come quello che sino a ieri in bocca doveva avere avuto tutto un frasario cazzuto, di parole mascole, militaresche, e oggi pigliava a parlare col frasario d’una femminella di cortiglio, d’una femminella di scopo, che dava a intendere che a lei le stava a cuore solo di mettere in guardia quei giovanotti a bordo delle navi, ingenui e inesperti di mondo, contro rischi e pericoli di sirene. Che strano, vomitevole effetto gli faceva ai marinai quella voce, come un parlare di femminomo geloso, un femminomo che sino a ieri passava per un mascolone, bronzato e abbronzato, col taglio di capelli alla tedesca, per un ominone insomma cazzutissimo che però, una volta uscito al naturale per gelosia di femmina che non era femmina, si metteva a calunniare femmine vere, femminissime. Che strano effetto faceva: per ognuno di loro era come un’esaltazione intima, un senso vittorioso, quieto e profondo come di resa giustizia, era questo l’effetto che gli faceva a loro sentire quella voce falsa, menzognara, adescatrice, quella voce che era tutto quello che a suo dire erano le sirene di Malta, quella voce che ancora si pretendeva a infallibile oracolo, mentre tutto, dentro e fuori di lui, diceva il contrario, una voce arrogante, da pazzo e da ciarlatano, scordata negli altoparlanti della corvetta con la santabarbara allagata, che sprofondava a poco a poco negli abissi. Che strano effetto faceva sentirla ancora dalle scialuppe che pigliavano mare su mare, sentirla e pensare che avrebbe continuato ancora a parlare, anche quando la corvetta se ne sarebbe calata tutta sott’acqua e la voce sarebbe affogata nel silenzio degli abissi: nell’immaginazione era come se quella voce allora si personificasse e che affondando con la corvetta, l’acqua rigurgitasse nella gola medesima di quel padreterno della guerra, che parlava senza faccia, viaradio, illuso, disilluso, sino all’ultimo, di essere ancora ascoltato da chi ormai ascoltava dentro di sé, ognuno le sue sirene di gioventù.

Per una volta e per tutte, era toccato a lui di non entrare nel gioco, di restare scompagnato, solo, davanti all’apertura cavernosa della ’Ricchia: e stavolta, non era stato il tocco, il conto, paro o disparo, delle dita, non fu cioè il sorteggio a decidere, ma la sorte, perché stavolta non s’era trattato d’una farsa di sirene fatta da loro, ma d’una tragedia fatta da altri con loro. Stavolta perciò, poteva gridare, piangere, chiamare per nome gli amici quanto voleva, mai più però, li avrebbe visti riapparire fuori dalla ’Ricchia, facendo gran pomponella e mari di schiuma e spruzzi, mai più, e non solo quelli usciti per sorte a naviganti, ma anche quelli usciti a sirene: perché questo significato doveva avere quella scena del sogno in cui Ciccina Circé si svelava camuffata a sirena, precisa identica a come stilavano loro, con la coda di rama di palma che alla luce del sole divampava incenerendosi.

Doveva vedere qualcuno, parlare con una persona viva, subito, sennò si metteva veramente a gridare, a piangere e a chiamare per nome i suoi amici: il silenzio deserto della ’Ricchia se lo sentiva dentro nel sangue, come ridotto in forma di un ago, un ago dalla punta di gelo rovente che gli camminava nel sangue e si muoveva verso il cuore, e il peggio era che se lo sentiva come sarebbe stato sempre così, sempre come in punto di trapassargli il cuore, sempre a quel punto.

Si era appena staccato dalla ’Ricchia e si avvicinava alle sporgenze renose, ed ecco che quello che si desiderava, anzi s’abbisognava di più in quel momento: vedere qualcuno, qualcuno vivo, per parlargli, essere parlato, se lo vedette venire avanti per la spiaggetta, qualcuno con una gistra in testa, in figura, non sapeva se ridere o piangere, in figura, nemmeno a farlo apposta, di quello cioè che partitosi con quelle due sue famigerate parolette, due, due di conto, che ogni volta gli premetteva, prometteva, l’aveva apparolato per tutta la notte, senza pietà per il suo sonno stantivo, intartarato, mentre lui andava dolidoliandosi con tutti i suoi pensieri, per il resto dei suoi giorni: dolidoliandosi perché non tornò sordo, dolidoliandosi perché non trovò muto quel Caitanello, sempre stato e ora più che mai, un linguasciolta, dolidoliandosi dalle nebbiose lontananze del suo sonno, da dove vedeva come in un cannocchiale Caitanello sempre e tutto parlante, qualche volta era come avesse l’illusione di morire, e dolidoliandosi che non fosse davvero, vero morire, e questo era per lui illusione e tentazione insieme, come se morire fosse ormai unico modo, unico mezzo per lui finalmente di dormire.

Don Caitanello fece repulisti, pensò. L’aveva lasciato sulla soglia di casa che puliva il tubo del lume nero fumicoso, lustrandolo con una pezza: ci fiatava dentro, ci passava la pezza e se lo faceva specchìare davanti agli occhi, sollevandolo nell’aria, in quella luce che non era più di notte né ancora di giorno. Quel lume in mano, lì all’aperto, gli stava come per simbolo: l’esilio in casa, l’esiliamento sdegnoso, era finito, Caitanello risorgeva dalla tana, il lume non gli serviva più come gli era servito sino a quel momento, di giorno come fosse sempre notte. E la gistra sulla testa, ora, ora che risorse all’aria, che poteva dire, significare, se non che fece repulisti, se non che aveva sbaraccato tutto quell’altarino che aveva alzato accanto al letto per trinciare la fera a mosciame?

Difatti, venne avanti per la lingua di sabbia più avanzata in mare, e da lì in pizzo, rovesciò in acqua quel resto di fera, sputandoci dietro, poi si abbassò e risciacquò parecchie volte la gistra.

«Lo scegliesti bene il mare, non c’è che dire» gli fece a quel punto. «Ma giusto qua tu ti vieni a fare il bagno, giusto in questo cacatoio e ammazzatoio di fere?»

«Ma quali fere? Qua alla ’Ricchia, fere?» fece lui, tanto per fargli dispetto, per ripagarsi, anche se in minima, minimissima parte, dei martirii che gli aveva fatto con le sue due parolette.

«Girati e guarda, muccuso. Girati e guarda la bella compagnia che ti viene…»

Proprio dietro gli scogli, dove risentivano degli spurghi di rema che andavano e venivano dalla linea dei due mari, c’erano una cinquina di fere, e quelle, si vedeva subito che erano rimaste assincopate sotto il rutto, anche se non avevano nulla di particolarmente morto all’aspetto, se non il fatto che erano morte.

Pizzicate da rifiuti e bastardelli, quelle cinque, sbattevano lente lente contro gli scogli come invischiate, fra rigurgiti schiumosi di bava e torbidi di corrente, quasi incollate l’una all’altra, boccaculo, becchi con code, come una resta di pescestocchi, e tutta la resta, o affondavano o la rema se le rimorchiava dietro. Le mascellone sott’acqua, il collo come dentro un cappio, imbarcavano acqua dalla boccaccia a perfilo e la mandavano dallo spacco di sotto: ormai, erano tuttuno col mare, specie di vasi comunicanti.

«Guarda, guarda, appùrati se ce n’è una con la pinna soprana mozzata» gli fece suo padre, con un’aria che voleva essere scaltrigna e riusciva invece babbigna.

Alzò gli occhi a guardarlo e fosse per quello che disse, fosse per come lo disse, con quella sua voce, strapazzatissima, che gli risonava in petto come un tamburo con la pelle floscia, fu come gli si rivelasse solo in quel momento vecchio, meschinello e mezzo rimbambito.

«Guarda, guarda…» diceva ridacchiando, tutto vantoso. «Guarda, guarda e se vedi una pinna soprana mozzata, quello è lui, non puoi sbagliare: Manuncularais, e pisciaci, pisciaci, allora, sputagli in un occhio, digli di chi sei figlio…»

Mi darai filo da torcere con questo tuo Manuncularais, gli venne di dirgli mentalmente, continuando a tenergli gli occhi sopra. Certo, non te lo leverai mai di bocca.

Eppoi, che c’era da guardare? Ognuna di quelle cinque la sua pinna soprana l’aveva bene in vista, non le vedeva? anche se ancora era difficile dire di che colore erano, perché quel blu poteva anche essere un grigioferro o un bruno o un verdastro.

«Ma quale pinna soprana mozzata…» gli fece, sempre un poco a dispetto, facendo segno verso quelle cinque fere morte. «Morte e buone, tutte e cinque pare che la pinna soprana la portano per stendardo…»

Parlava un poco a dispetto, per farlo arruffare, per contrariarlo un poco, non poteva mai pensare né immaginare ma nemmeno si sognava che Caitanello quasi quasi si offendeva per il fatto che lui, davvero innocentemente, aveva potuto immaginare che Manuncularais si trovasse fra quelle cinque carogne. Uno come quello, morto di rutto? Un Grampo Grigio, un così potente gladiatore, quel ras e rais, quel caporais, quel capotico, quel rodomonte, insomma, col quale s’era duellato lui, era mai possibile che moriva di una morte tanto dozzinale, tanto miseriosa?

«Ma che è? Che fu?» gli fece, fra sdegnoso e sfottente. «Per caso, in guerra, t’imbabbisti? Quel Manuncularais che albeggia qua improsato da un rutto? Come uno di basso rango, un quilibet qualsiasi, un miserabìlone?»

Naturale, commentariava ’Ndrja in mente sua, naturale che se quello era già di natura sua per davvero potente, lui l’impotentisce di più ancora: perché, sennò, lui che merito aveva che lo lesionò, che vanto poteva farsi con uno di basso rango, un quilibet qualsiasi, un miserabìlone?

«Ma che fai? Dormi ancora, per caso? Dormi e t’insogni?» continuava lui ora, tutto a sfottò. «T’insogni, essì, solo insognandotelo, quel Manuncularais, lo puoi vedere fra queste miserabili morte ruttate. Ma allora, che ti dissi stanotte, che ti dissi, che sentisti che ti dissi di quel malandrinone di Grampo Grigio? E ti pare che un tale raissazzo, di punto in bianco, per qualche boccone in più, stira l’anche e muore?»

«Perché no?» gli fece, sempre per contrariarlo. «Il rutto, lo sappiamo, no? non guarda in faccia a nessuno.»

Si contrariò difatti, e non poco, ma ancora di più ripigliò a vantare quel suo Manuncularais e vantando quello a parole, tuttuno, senza parole, pigliava a vantarsi lui stesso, vantare cioè chi a quel terribilio, gli ammozzò la pinna soprana, abbassandogli così per sempre, come per sfregio permanente, la cresta della sua mafioseria.

«Perciò, tu, in parole povere, veramente dici che un Grampo Grigio tanto in vista come quello, uno con quell’inchiavatura di capocapo e capo per giunta capotico potrebbe fare sta morticella fetente e miseriosa, sta morte di gentarella e scagnozzame? Insomma, d’un Manuncularais, secondo te, un giorno si potrebbe sentire dire che assincopò come un qualsiasi abitué dello scill’e cariddi, per difetto di rutto? E invece, senti quello che ti dice uno che ci ebbe a che fare: quello là, quando sarà, se la sceglierà grande, grandiosa la morte sua, ci puoi scommettere, perché grande, grandiosa fu tutta la sua vita, vita di grande, grandioso malandrino.»

Essì, si vantava, vantandolo. Ormai si dovette avviziare a questo parlare vantoso, pensò. Ormai si baviava persino con le bollicine di sputazzina agli angoli della bocca, tanto si vantava, vantandolo: vantandolo al punto, che secondo lui, pure la morte, che è la morte, quel Manuncularais, da quel dominiddio che era, se la sceglieva, questa o quella, quale gli pareva a lui. Non l’aveva detto che gli avrebbe dato filo da torcere con quel Manuncularais? Intanto per cominciare, non era male se glielo sminuiva un poco:

«Pa’, pa’, ma che te lo devo dire io, io che per te fui e sono e sarò sempre un muccuso, io te lo devo dire a te, a un pellesquadra, a un ominone come te, che un essere, animale o cristiano, più grande è, più fine miserabile fa?».

«Ah sì? E dove te la dissero sta bestialità?»

«Bestialità ti pare? E piglia allora Mussolini. Lo sai come finì? Fra due carabinieri finì. Il duce, sì, sì, il duce, precisissimo a un ladro di galline, i Fratelli Abbranca, prima gli misero le catenelle e poi, in catenelle, se lo misero in mezzo. Ora, se in sogno veniva un angelo e ti diceva: Caitanello, tempo passa e il duce finisce in catenelle in mezzo ai Fratelli Abbranca, tu ci credevi? Potevi mai credere che il duce finiva amaro, in mezzo ai Fratelli Abbranca, in catenelle?»

«Ah, sì?» fece ed era sbalordito. «In catenelle, eh?»

«Con le catenelle, precisamente, con le catenelle…»

«E si sa, si sa chi erano quei due carabinieri?»

«Se si sanno i nomi, vuoi dire? i nomi dei due carabinieri? No, che c’entra? ha forse qualche valore sapere i nomi dei carabinieri? I carabinieri sono carabinieri e tanto basta.»

Si vedeva che era rimasto grandemente impressionato e non trovava parole per riportare a galla il suo Manuncularais. Ma conoscendolo come lo conosceva, ci scommetteva che la mente gli travagliava già sul fatto che lui gli aveva citato Mussolini e l’accostamento col suo Manuncularais sicuramente non gli andava a genio, capace che se la pigliava in criminale e non si poteva dire nemmeno che avesse tutti i torti.

«Quel Manuncularais» gli disse allora, e non per risollevarglielo dopo che gliel’aveva ronzato dal piedistallo, ma solo perché di questo che diceva, era persuaso, «quel Grampo o crampo di fera oceanica che ti capitò a te, di quello almeno si può dire: è un fenomeno di natura. Ma se trova qualcuno che se ne sente l’almo e Grampo Grigio o crampo nero, l’affronta a viso aperto, quasi con niente in mano, con un semplice nettaunghie marocchino, allora pure a un tale fenomeno di natura, pure a un tale fenomeno di malandrineria, gli può succedere di dire ahi, di trovarsi, in un vedere e svedère, con la cresta abbassata, anzi ammozzata…»

«Eh, eh, eh…» fece allora suo padre, premiandosi tutto, come per dire: ora sì che parli bene.

Si rese conto di parlargliene come fosse passato già molto tempo e Caitanello Cambrìa era ormai così vecchio, che gli faceva piacere di tanto in tanto sentirsi ricordare quella sua sblasata: gli faceva piacere, gli rallegrava e gli allungava la vita.

«Ora che si fa giorno, lo vedi di che razza d’animalone si tratta, basta che gli dài un’occhiata alle cicatrici che gli brillano ai fianchi. Bello, bello, proprio bello, ’Ndrja, parola mia. Dàgli, dàgli un’occhiata e ti fai un calcolo se fu cosa da niente per tuo padre abbassargli la cresta: guardalo, guardalo e dimmelo tu se non me ne devo gloriare. Lo sai, ’Ndrja? Ogni volta che mi ricordo che gli tenni testa, non solo, ma che gli lasciammo persino l’intacca, io e quel nettaunghie marocchino, be’, che ti devo dire? mi sento premiare tutto e quasi m’intenerisco per me e per lui…»

Ecco qua, si disse. Già si fa il ricordo a trofeo. Non aspettò la vecchiaia più vecchia per farselo a trofeo, quel Manuncularais. Già se lo incorniciò, se l’attaccò al capezzale. Non lo dissi che mi darà del filo da torcere? Me lo dà già, ma più vecchio si farà, più me ne darà. Di tanto in tanto, gli dovrò parlare di questo Manuncularais, per forza gliene dovrò parlare. Almeno una volta al giorno, mi dovrò mostrare in ammirazione davanti al suo quadro, il quadro in cui con la sua piccola durlindana marocchina sostenne l’assalto di quel grande, battagliero animalone oceanico: il celebre e celeberrimo Grampo Grigio Gladiatore, nientedimeno, e gli lasciò il segno. Almeno una volta al giorno, almeno ogni volta che sulla sedia, davanti alla porta, mi scandalierò che sta a guardare il mare in quel particolare modo in cui pare che lo guardano solo i nonnavi, che se per un caso uno li guarda in quel preciso momento che lo guardano, ci giurerebbe, giurerebbe sull’anima sua, che li vede, che si vedono, si vedono proprio a vista, coprirsi di nuove rughe in fronte.

Il meglio sarebbe stato che quel Manuncularais non andasse mai più via dallo scill’e cariddi, che restasse lì davanti, fino alla fine dei suoi giorni: perché Caitanello Cambrìa, ogni volta che ne sentiva il bisogno, e sinché l’aiutava la vista, potesse affacciarsi dallo sperone e vedere il gigantesco Grampo Grigio con la pinna soprana mozzata. Da solo, coi suoi occhi, Caitanello avrebbe pigliato su quella cicatrice il balsamo che gli occorreva per la sua vecchiaia: sino alla fine dei suoi giorni, dei suoi e di quelli di Manuncularais.

Sono lunghe da passare a terra le giornate di un vecchio pellesquadra, seduto alla sedia davanti alla porta o sulla marina: qualcosa deve fargli da diversivo, il mare o i ricordi del mare. Un vecchio dovrebbe avere tutti i suoi ricordi imbalsamati, belli e a portata di mano: le azioni, le frasi, le parole di una frase che gli restarono come musica nell’orecchio e anche gli sguardi che ricevette e lo lusingarono, le strette di mano anche, e anche, in primis anzi, le sensazioni che provò e lo spiritarono. Dovrebbe averli imbalsamati tutti, vivi vivi, i suoi ricordi, come coccarde, trofei: la vecchiaia allora avrebbe da fare i conti con loro e non sarebbe più tanto dispotica e incontrastata seviziatrice. C’è la mente, è vero, la mente che a un vecchio pellesquadra gli fa da imbalsamatrice dei ricordi: ma quando la mente d’un uomo a stento è capace di contenerne uno solo, di ricordi, tanto la riempie quello solo, tanto se ne nutre e non ne è mai sazia, e quello era giustappunto il caso della mente di Caitanello col suo ricordo dell’Acitana, gli altri ricordi dove li mette, quale mente glieli imbalsama? Sì, l’ideale per Caitanello Cambrìa sarebbe stato di averlo lì, a mollo, sott’occhio, quel Manuncularais, imbalsamato e vivo. Sì, quel Manuncularais, quel Grampo Grigio venuto dall’oceano, avrebbe dovuto invecchiare con lui, là, sottosale nello scill’e cariddi, e poi avrebbero dovuto andarsene tutti e due, tutt’in contempo, i due lottatori, lesionatore e lesionato.

Si fece vecchio, vecchiarello si fece, don Caitanello mio. Si fece vecchio, si fece vecchio, si ripeteva, e a ripeterlo gli pareva che anche i suoi anni, in qualche modo, crescevano in ragione a quelli di suo padre, crescevano e s’avvicinavano a quelli in cui suo padre era diventato suo padre. Anche questo lo sentiva per la prima volta ed era anche la prima volta, la prima cosa nella quale il tempo passato in guerra, lontano da casa, gli cadeva di colpo sulle spalle come un cumulo così pesante a portare, che si sentiva piegare le ginocchia.





Quando ’Ndrja Cambrìa arrivò qua, quel cinque di ottobre che cadeva di domenica, le novità che trovava, erano più o meno quelle che a furia di parolette, suo padre gli aveva incalcato dentro sino all’orlo. Però, ce n’era un’altra, e pure grossa, grossissima, una novità fresca di giorni, se non di ore, che suo padre non gli fece sapere per la semplice ragione che lui stesso, segregato in casa, non la sapeva e lui stesso venne a saperla, con suo figlio, quella mattina che tornò all’aria, rappacificato col mondo.

Quello fu il primo fatto che il nuovo giorno portò a ’Ndrja Cambrìa, ancora in divisa di marinaio e stranottato di parole di novità al punto, che queste gli sapevano di vecchio, gli facevano un effetto come di novità vecchie che aveva sempre saputo, alle quali era stato presente. La notte è femmina e fa chiacchiere, il giorno è maschio e porta il fatto: ’Ndrja l’aveva sentito dire che era muccuso ancora, e poi l’aveva ripetuto pure lui; solo ora però, ora che ci passava di persona, quanto alla notte, gli venne la bava dalla ’sperienza che ne fece, fra Ciccina Circé e suo padre, e quanto al giorno, il fatto che gli portò, era una tale novità di fatto, da riempire da solo quel giorno e i giorni che seguirono a quello, perché era immenso, allarmante come una questione di vita o di morte, e come in tutte le questioni di vita o di morte, ogni altro fatto scompariva davanti a quello, ingigantendolo, facendolo ancora di più immenso, allarmante.

E per andare al fatto, circa alla stessa ora in cui ’Ndrja tornava di tanto lontano alla ’Ricchia, a qualche miglio di lì, in Tirreno, nelle profondità della mezzerìa dello scill’e cariddi, dove poggiava sommerso nella lava fredda e nera del suo sonno, un gigantesco, misterioso, inimmaginabile animale, cominciava la poderosa operazione del suo risveglio e riassommamento.

La sua mente si smuoveva dal sonno di roccia, avvolta in nebbie fitte, in nuvolosità nere fumose, il suo corpo immenso andava spostandosi nelle tenebre sterminate, impenetrabili dell’abisso, entro cui combaciava con le grasse scannellature e i grumi di sangue nero, nero come di pece, per tutta la sua terrificante, alta e lunga grossezza, come in un fodero di velluto nero, l’enorme mole affusolata andava spostandosi con possente, inesorabile lentezza: il fenomeno di natura fatalmente aveva inizio, fatalmente si muoveva al suo fine. Dagli sprofondi abissali veniva un rimbombo spento come il rotolìo di un tuono per quelle fosse e montagne sottomarine, e il mare alla superficie si scuoteva tutto.

L’animalone brancolava ancora cieco e sonnoso, oscuro e inavvertito come tutti i cataclismi nelle loro sotterranee origini, quando non se ne ha ancora segno e sono già sotto i nostri piedi. La sua immensa mole affusolata saliva, preceduta dall’alta pinna dorsale ad ascia, come un sommergibile dal suo periscopio, e salendo, dalle bocchette dello sfiatatoio sprigionava un sibilo come di fuoco che va per acqua, di lava di vulcano che erutta dagli abissi e raffreddandosi, forma un isolotto in superficie. E qui, alla superficie, dall’apertura occhiuta dietro la grande testa incorporata, rigettava acqua soffiando come una tromba marina. Dalle camere e ripostigli di grasso, l’acqua che aveva immagazzinata nella permanenza al fondo e che gli schiacciava i polmoni, scasava fuori violentissimamente in due zampilli di spruzzi e schiume, che subito si fondevano in uno che in cima, a un’altezza di dieci metri circa, scoppiava come un bengala, frantumandosi in miria e miria di bolle di spume, che facevano ribollìo sul lungo asse dello zampillo, pigliando controsole i colori dell’arcobaleno.

Era al suo quarto risveglio nello scill’e cariddi, perché già tre volte era riassommato per rigettare l’acqua immagazzinata: una volta dentro, una volta fuori e un’altra volta ancora dentro, e cioè due volte in Tirreno e una in Jonio, sempre dov’era rema morta, come se lo attirassero acque d’abisso, fredde e ferme, in cui appiccionarsi senza temere sconzo.

Era l’Orca, quella che dà morte, mentre lei passa per immortale: lei, la Morte marina, sarebbe a dire la Morte, in una parola.

Orca, per chiamarla col nome e l’abitudine di dare morte e di non riceverne, con cui veniva mentovata nel famoso libro figurato del Delegato di Spiaggia; ferone, invece, come viene intesa nei mari intorno alla Sicilia, per il fatto curioso, misteriosissimo, di avere in comune con la fera la coda, la coda piatta invece che di taglio, la coda e se si eccettua la dannosità diversamente calibrata, nient’altro. Ma la coda piatta, che gli fa il nuotare quasi cristiano, alla Bacigalupo, con quello strabilio di velocità che sviluppa, oceano o mare, l’hanno solo fera e ferone: ed è sotto l’impressione di quest’arcano che l’Orca viene chiamata ferone dalla famigerata fera nei mari di Sicilia che toccano Africa, Gibilterra, Spagna. Sono i mari dove appare almeno una volta nella vita di un pescatore: una sola, ma le conseguenze del suo passaggio durano poi per molto, moltissimo tempo, come quelle del vaiolo nel giallore trapunto della faccia.

La sua apparizione è tanto rapida, quanto catastrofica. Dirottando da oceano a mare, chissà per quale fatalità, scapola per Gibilterra mentre si leva il sole, fa un intero giro dell’isola e quando risente il freddo del suo oceano, il sole splende ancora caldo nel cielo, lì a est, come seguisse lui. Senza fermarsi mai, passando di carneficina in carneficina, appestando e spopolando le acque per miglia e miglia, l’animalone s’è lasciato dietro mari di rovine: di reti, di barche e di cristiani che c’incappano, mari di pesci massacrati o scappati in terrore davanti a lui, e se si tratta di tonni, il terrore che gli mette in corpo l’Orca, cento volte più grande di quello che gli ispira la fera, li fa sbattere verso terra dove saltano a branchi sulle rive, finendo asfissiati. Lungo tutto il bordomare, in giro in giro, da Capo Lilibeo a Capo Peloro, villaggi e villaggi di pescatori, come investiti da un momento all’altro dal contagio e destinati alla più nera carestia di mare, restano chiusi in quell’immenso cordone di acque ribollenti di sangue, ribellate e appestate di fetori di carogne martoriate.

Misdea, misdea: da tutto il bordomare, dalla riva, la vita dei mari è solo rovina e rovina, è quella sola, sterminata misdea. Per le marine si vedono file nere di femmine con le mani nei capelli che si gettano il tribolo come fossero diventate le statue dei loro dolori, con quella sola parola in bocca: misdea, che è tutto quello che restò di misericordia, dea, e la dea, figurarsi che dea, era lei, la Morte di terra, Nasomangiato, tutto quello che restò, che resta sulle labbra quando, smangiata dal bisogno di dirla quanto più in fretta possibile, passò a significare sterminio massimo di cristiani o di cose, proprio quello, cioè a dire, per cui nello stesso istante la barbara dea veniva supplicata di avere all’istante misericordia.

La misdea s’attaglia all’Orca come alla stessa Nasomangiato, anzi meglio, perché mentre quella, la Nasomangiato, non è un essere di carne e ossa, è una proforma della Morte, l’Orca invece, per tutto il suo sconfinato regno e sdiregno marino, è la Morte viva, al vivo, essere vivente di cui non si ha altra scienza se non quella, che è essere, l’essere che ammazza, sterminia, se non che quello è l’essere che dà morte, è ovverossia l’essere che passa per la Morte.

Solitario, terrificante scorridore di oceani e mari: puzza lontano un miglio, lo precede il terrore, lo segue il deserto e la devastazione. Ogni altro essere, per feroce che sia, non trova difesa e impallidisce dinnanzi a lui: e persino, e addirittura prima e peggio d’ogni altro, la gigantessa dei mari, la balena, è destinata a morire fra grandi martirii per mano sua, e qui non c’entra, o non c’entra solo il fatto che l’Orca è quella che dà morte, ma c’entra il fatto che per disgrazia della balena, l’Orca è alliccosissima della sua lingua. Per quel boccone di gusto suo, l’Orca attacca la gigantessa, la lacera, sbrana, squarta e dissangua, quarto su quarto di tonnellate di lardo, sino a metterle a nudo lo scheletro e poi, quando quella colossale sdentata boccheggia, spalancando l’apertura a tunnel con le lunghe leve d’osso che si aprono a raggera ai due lati, l’Orca le si presenta davanti e facendo come per baciarla, di netto a netto, le strappa di bocca la lingua che non sarà, e certo non è tonnellate, ma certamente è quintali, e parecchi.

E questa è, percosìdire, la sua sola debolezza, il suo solo vizio, l’unica volta in cui ammazzare non è per l’Orca scopo a se stesso, ma è l’eccezione che conferma quella regola nera, perché, per il resto, l’Orca non ha fantasie né capricci, né stranezze né novità di modi, né divaghi né variabilità di caratteri, né peggioramenti né miglioramenti d’umore: come non fosse nemmeno di carne ed ossa, è sorda, cieca e refrattaria a tutto, fuorché all’ammazzare. Vive per dare morte, fu creata appositamente per questo: e come il suo invisibile all’interiore, così il suo visibile all’esteriore risponde in modo strabiliante allo scopo. È quella che ammazza, sterminia, e questo risulta dalla sua inchiavatura al primo colpo d’occhio, come risulta che una corazzata o un sommergibile sono come sono, per distruggere e dare morte.

Un corpo colossale, lungo una quindicina di metri e pesante svariate tonnellate, di pelle grassa, fumante come lava che raffredda, traspirante di tali puzze, da sembrare che tutte le sue funzioni le sbrighi come sudore dai pori della pelle: una forma di corpo come di gigantesco siluro, di una tenebrosità tremenda, terrorizzante: una forma chiusa, impenetrabile, un colore funereo, di nero caldo e rilucente, la testa, con l’osso a due sbocchi dello sfiatatoio che si trova dove avrebbe dovuto esserci il collo, incorporata al resto in tuttuno, un insieme fatto a fuso, allarmante e indecifrabile e rabbrividente, qualcosa che a distanza si potrebbe scambiare per un misterioso strumento di morte, com’una specie di vivente torpedine, vagante perenne.

Nuota a pelo d’acqua, con quella sua così nera, allarmante, così misteriosa, catastrofica sagoma in trasparenza, l’immenso corpo interamente invisibile, con la sola eccezione della pinna soprana affiorante di alcuni metri come una funerea insegna di pirateria, col taglio terrificante di un’ascia, segno delle sue prerogative, qualcosa come la falce della sua collega di terra, montata sullo scheletrico cavallo. Quasi completamente sommersi tiene gli occhi, che ha picciosi, con poche ciglia e la lagrima che gli pende, come di chi soffre una certa orbaria, e la bocca, che è il suo essenziale, e che a vederla di fuori, cosa da non credersi, sembrerebbe una piccola, pacifica bocca di vecchio rimbambito, ormai senza più denti, col labbro di sopra raggrinzito su quello di sotto. Invece, subito lì, dietro a quelle labbruzze di vecchio sfessato, quello che dà morte ha i ferri del suo mestieruzzo, dentoni scalpellati come bianchi macigni, veri e propri cunei, spuntati e scheggiati dal grand’uso.

Era lì, allogato, da quattro giorni. Era comparso vicino al tramonto, come stilano i grandi viaggiatori marini. Girato da poco il sole, la luce era ancora viva, e sopra e sotto, per lo scill’e cariddi silenzioso e deserto di navi, c’era una grande chiarìa: dall’aria e dal caldo che c’era stato anche quel giorno, avrebbero detto che erano, a ottobre, ancora nel pieno dell’estate.

Verso quell’ora avevano sentito come un vento di puzze, leggero e bastardo, come calasse dalle Isole. Sulle prime, lo pigliarono per un tanfo pantanoso, uno spirare di malodori che si sprigionavano da ogni piega del mare come se il Tirreno si fosse imputridito nella sua fossa, fra alighe e carcasse di pesci, in un unico miscuglio in decomposizione.

Il vento pestifero s’ingrossava però sempre di più e si dissero allora che qualche orrendo focolaio di pestilenza stava forse calando in controrema dalle Isole, forse in figura cadaverica di cristiani, forse di carogne di animali, cavalli o cani: passarono alcuni minuti e sperimentavano che se non era quella la realtà, lo era forse di più.

Una grande massa verdastra di alighe putrefatte scendeva nella mezzerìa sopra una larga fascia di rifiuti e di bastardelli di rema. Da dentro quel fetido letto galleggiante s’alzava, inalberandosi per alcuni metri quasi fosse la bandiera di funeraglia che batteva quell’essere ancora misterioso, il suo rabbrividente marchio di fabbrica, una pinna dorsale in forma d’ascia; e nei punti che gli lasciava scoperti il groviglio di filamenti, che lo avviluppavano e gli ricadevano addosso come coriandoli negli addobbi festivi della pescheria, traspariva la mole di un animalone lungo una quindicina di metri e largo perlomeno cinque, una mole possente, tremenda: potentemente affusolata, chiusa e tenebrosa, nera di un nero come di lava fredda. Le troffe d’alighe ai fianchi lo nascondevano quasi interamente alla vista, e quelle sollevate dal suo muso gli si erano ammassate davanti, facendogli come un nascondiglio di frasche.

Quando la fiumara d’alighe fu quasi arrivata alla linea del duemari e stava per passare davanti allo sperone dal quale i pellisquadre la seguivano, il fetore di putrefazione che la marea sollevava dalle frasche, a quel punto li aveva pigliati in pieno. Non ebbero più dubbi allora che insieme al fetore d’alighe che conoscevano, se ne sviluppava un altro, potente e invincibile, diverso: diverso, come può essere diverso il fetore della morte da tutti i fetori della vita.

Si trovavano di fronte a uno spaventoso fenomeno di natura, questo sapevano, questo solo potevano dire di quel misterioso, terrorizzante animalone: muti, sbiancati, trattenendo il fiato, gli occhi stretti in un taglio, con sguardi fittifitti, come calamitati da quello spettacolo, stavano a scandagliarlo, nell’ammasso di alighe che lo contornavano per tutta la sua lunghezza, se era morto, se era vivo, se feteva per vizio di natura o perché s’incarogniva. Repentinamente però, come se l’accavallamento schiumeggiante dei due mari, che a verso avverso si fanno incontro e scontro sulla linea, gli avesse dato ombra e l’avesse strambato, l’animalone si era inabissato a picco, lasciando un grande vuoto, come una voragine d’acqua, nell’intrigo delle alighe.

Mentre spariva, dal gigantesco dorsale, si levò come una fumata nera di mosche e di moschette cavalline, che per un momento restarono lassòpra, annugolandosi avanti, indietro per la distesa d’alighe, e poi si dispersero verso l’alto. Seguendo il loro volo, i pellisquadre scoprivano allora, abbastanza bassi per le loro abitudini, un certo assembramento d’uccelloni di passo: corvi, cacciaventi, albanelli, adorni e falconi, tanti di tali becchi carognosi riuniti insieme, quanti raramente capita di vederne, che svolazzavano lentissimamente, a perpendicolo sul mare d’alighe.

Subito però, avevano dovuto riabbassare gli occhi in mare dove l’animalone, che sommozzatosi istanti prima veniva ormai d’immaginarselo qualche miglio più sotto, era insospettatamente riassommato: perché, o si era mollato, e non si capiva come, giusto giusto nell’imbuto a madrevite di qualche calofaro di rema e subito ne era stato rigurgitato fuori, considerato che lui non era barca o veliero che di prua o di poppa, il vortice lo poteva aspirare in fondo all’abisso, oppure, da quel che sembrò, e nemmeno questo si capiva come, salvo che non fosse completamente in sensi, si era come dimenticato di fare i suoi bisogni. E fu proprio da questo suo sbisognarsi, e dal fatto che ora potevano vederlo scoperto, lui per lui, senza la mascheratura delle alighe, che avevano potuto scandaliarsi della identità sua.

S’arruffava col respiro sott’acqua, dilatandosi e restringendosi, mentre gettava le sue puzze e queste, anche se venivano verso terra frammiste a quel fetore di carogna, d’ignota provenienza, che in parte le alterava, si sentivano lo stesso vive vive, col loro vomitevole sentore di sudorazione selvaggia. Traspirava a vista d’occhio dalla immensa, nera, spaventevole mole: nella luce del sole al tramonto, la sua pelle si faceva di colpo matta, come spenta e senza riflessi, quando si ritirava, e s’imperlava tutta e riluceva quando si spremeva fuori gli umori fetidi di grasso, e questi sventavano maremare e appestavano l’aria sino a terra.

Era stato allora, a furia di puzze, a furia di queste puzze sue personali, sue corporali, che gli avevano smorfiato i connotati e che il suo nome gli era salito alle labbra: ferone, si dissero cogli occhi, ferone, ferone, e guardandosi, si erano visti di colpo sbiancare. Questo deve essere necessariamente ferone, si erano ridetti, persuadendosene sempre di più. Non c’è che lui al mondo a seminare tali puzze. E il ferone difatti, era animale conosciuto più che altro per sentito fetore, e le puzze erano sino allora tutto quello che potevano dire di lui: l’avvisaglia che sventava sui mari prima che passasse tracollando in un vedere e svedère, e se mai c’era stato cristiano che aveva posato l’occhio su di lui, non era poi campato abbastanza per poterne dare qualche segno di riconoscimento.

L’animalone infine, aveva eruttato dallo sfiatatoio la poca acqua che aveva immagazzinato allora allora: due grossi getti che per aria sembravano un solo, grosso zampillo, uno zampillone così intesato, scoppolato per alto, che per un momento pigliò un’apparenza vergognosamente mascolina e poi si polverizzò: con lo svanire del suo zampillo, l’animalone si era riammollato sotto definitivamente. Era appena scomparso quello che ritenevano ferone e subito avevano dovuto ripigliarlo a soggetto di conversazione: perché, mentre sparendo sotto, si portava dietro, incorporate, le sue notorie, rancidose puzze corporali, per aria, però, lasciava quell’ammorbante fetore di animale morto, e di quello onestamente non avevano mai sentito dire riguardo al ferone e di conseguenza quello, un fetore come quello che non era solo fetore di animale morto, fetore cioè di puro e semplice animale morto, ma fetore di animale morto vecchio, e oramai incarognito, quello onestamente non si sentivano di addebitarlo a quel ferone che avevano visto allora allora coi loro occhi, sotto i loro occhi, vivo, anzi paurosamente vivo. Che c’entrava con lui, con le sue puzze rancidose di vivo, quello sconcerto di carogna?

Era stato don Giulio Vilardo, un vecchio pellesquadra, alto e secco come una cannadastendere, uomo di poco parlare e di molto pensare, era stato lui, don Giulio, che con tutto che aveva anche lui la sua età di nonnavo, come Ferdinando Currò e gli altri della Borietta, ce ne voleva ancora di tempo per vederlo, lui, seduto come un mummione sulla sedia davanti alla porta, era stato lui a svelargli l’arcano, parlando di quella piaga.

Don Giulio aveva fatto nzunzù colle labbra, perché lo ascoltassero e poi aveva cominciato a parlare, sentenziando come un oracolo:

«Quello è il ferone, il ferone in carne e ossa, e che è il ferone ce lo dice proprio il fetore carognone. Quello deve avere una piaga aperta al fianco di là, il sinistro, una piaga che altro che quella di Gesù Cristo: un cratere slabbrato, fatevi conto, una piaga grande, per capacitarvi, come uno sbordo della ’Ricchia. E quella piaga gli va in cancrena, ve lo dico io e ci potete mettere la firma. Gli va in cancrena, e se lo dico io, voi pensate: sarà cosa vecchia per saperla don Giulio. Sissignore, è cosa vecchia, vecchissima, era già vecchia e sulla bocca di tutti nella mia gioventù. Quello, di morte fete, perciò sentimmo quel fetore maligno. Fete, questo sì, ma quanto al morire, non ci fate assegnamento, d’immortale si tratta…». Qui, don Giulio Vilardo aveva girato intorno gli occhi e fra l’ammutolimento e quasi religiosità dei pellisquadre che accanto a lui facevano la figura di scagnozzi, era andato dicendo: «Appena mi venne al naso, sentii subito che un fetore così mi veniva a conoscere, ma vàllo a scandagliare fra tutti st’odori e fetori che un vecchio come me si ritrova al naso. Quando in mare uno ci passa la vita mezzo secolo e va per l’intero, profumi e miasmi che ci respirò alla fine gli sanno tutti e solo di questa cazza di mare. Pure un fetore così di quasi carogna, si piglia di mare al naso. E il mare forse non si fa morto, alle volte, e non fete di carogna tante volte? e tante volte non si comporta da carognone pure da vivo?».

Per farla breve, diceva, si era dovuto smidollare per ripescare quel fetore: il fatto era che un tale fetore lui non lo aveva sentito diretto dal ferone, e sennò non era là a parlargliene, ma l’aveva sentito per le interposte persone di due meschini calabresi ai quali l’aveva attaccato in carne lo stesso ferone, come si era saputo per bocca di uno dei due, anche se stava ormai più in là che in qua.

Quell’altra guerra, quella grande, era appena conclusa e infatti, di sei della chiumma di quella volta, tre o quattro non si erano ancora spogliati della divisa della Regia Marina. Come sempre alle guerre, era scoppiata e durava una gran carestia di mare e conseguentemente regnava e sdiregnava una tale fame, accompagnata d’ogni genere di febbri e di malattie, che in giro era tutto un lazzaretto, un tagliataglia di gente indebolita e scheletrita che si vedeva qua e là gettata per le marine, che moriva oggi o che moriva domani.

Quel giorno erano partiti per il Golfo dell’Aria, sperando almeno in qualche passata di sgombri. Erano una carovana di barche calabresi e di Sicilia che salivano sotto la luna e all’albeggiare, all’incirca verso Nicotera, fra Palmi e il Golfo, avevano incontrato una lancitta su cui stavano un padre e un figlio: il padre poteva avere una quarantina d’anni e il figlio una ventina ed era il doppio del padre. Coi remi in barca, rivariva, masticavano qualcosa, non si vedeva cosa: di lontano, pareva che si mangiassero le dita, forse perché addentavano granchicelli di scoglio, spolpandoseli famelicamente.

«Risparmiatevi il prosieguo» li aveva avvertiti il padre al salutare. «Il Golfo è come tutto il resto, s’impauperò pure là, stavolta. Tre giorni e tre notti lo sprovammo, palmo a palmo, io e il qui presente figlio mio, poi ci mettemmo il cuore in pace. Volete fare la prova? Fatela, però, credete a me, fagli tornate.» E con la mano aveva indicato se stesso e il figlio come per dire: guardate noi.

Ma ormai c’erano, il Golfo era laddiètro e tanto valeva provare con mano: così arrivarono al Golfo, lo sprovarono e, come quel padre col figlio gli predisse, se ne tornavano fagli, e alla seconda metà del giorno, ripassando per dove avevano visto quella lancitta, forse più sotto, forse più sopra di Nicotera, avevano trovato che lì si era fatta la folla. Pescatori e barche, ce n’era da mare a terra, e fra le barche correva voce che lì, di punto in bianco, doveva essersi scatenata una tromba marina e questa aveva pigliato in pieno un padre e un figlio di Nicotera che stavano sulla loro lancitta e avevano fatto una brutta fine. Non c’era bisogno di dire che erano proprio il padre e il figlio che avevano lasciato là quella stessa mattina.

I primi arrivati li avevano trovati, il padre coi piedi nell’acqua e la testa sulle pietrebambine, il figlio girato all’incontrario, tutti e due in mezzo allo sfasciame e quasi sminuzzamento della loro lancitta, con la carena schiacciata dentro la rena, fra il bagnato e l’asciutto, e i rottami sparpagliati intorno, anche lontano, per la marina, che specie rivariva era ribellata in modo tale che nemmeno se cento cavalli ci avessero cavalcato sopra, lottandosi e rotolandosi renarena tutti insieme. E la scena era effettivamente come se lì, in quel solo ristrettissimo mare, in quella stampa di mare dove prima galleggiava la lancitta, si fosse sfogata tutta intera una tromba marina. A prima vista, la scena dava unicamente st’impressione, come dello scatenamento d’un qualche terribilio di natura: tromba marina o tromba d’aria, maremoto o terremoto, o parte quelle e parte questi.

Padre e figlio erano tutti rotti dentro, con le ossa fracassate, senza più nodosità di spina dorsale né spigoli di spalla o rotondità di ginocchi e teste; erano ridotti ormai, monchi e flosci dentro la loro pelle come dentro un sacco, anche se non avevano una sola ferita o squarcio: solo un filo di sangue nero gli era uscito dalla bocca, dagli orecchi, dal naso, e quello era l’unico segno del massacro che avevano dentro. C’era poi che fetevano, ma sulle prime anche il loro fetere sembrò venire dal miscuglio di carne e ossa, dal massacro del loro corpo come se invece di giorni, fosse bastata qualche ora per incarognirli.

Il figlio era già morto. Stava a faccia sotto, un poco appoggiato, con gli occhi gonfi e immelanzanati ancora aperti, ed era come se lo avessero cazzottato e lui avesse pianto dal gran dolore, e poi non avesse resistito alla vergogna e fosse morto per questo.

Il padre, sbafarato nella rena, con gambe e braccia a X come una ranunchia, di fatto era anche lui morto, non si poteva minimamente dubitarne vedendolo, solo che si pigliò d’arbitrio suo qualche minuto ancora per abboccarsi di là con quelli che di qua, dal mondo dei vivi, caldo caldo ancora per lui, l’interrogavano. Pescatore con pescatori, tutt’una gente sempre a repentaglio, lui lo sapeva il dovere suo e il suo dovere, anche con l’anima fra i denti, era di parlare, dire come fu, come non fu, il suo dovere era di dire: questo fu il guaio che passai, ve ne dò informe per mettervi sull’avviso e potervene salvaguardare almeno voi. Fu quello che fece, né più né meno, e sinché non lo fece tutto, sinché non li soddisfece, quelli che gli erano stati compagni in quel miserabile mestieruzzo, sinché tutti in pallore, gli occhi spaurati, gli spiarono per avere delucide, lui parlò, parlò, parte con la lingua imbrogliata ormai dal rantolo e parte col linguaggio dei suoi occhi, che parevano immortali a paragone di tutto il resto del corpo. Parlò, non si disse morto: gli dette ogni commentario che richiesero e per essere fedele sino allo scrupolo, come si trattasse di un altro, andò commentariando, con quella di suo figlio, persino la sua stessa morte come fosse già avvenuta. Nemmeno il figlio cercò più con gli occhi, forse perché con suo figlio sapeva dove trovarsi poi: ormai era morto per tutti fuorché per quei pescatori che gli stavano intorno, quelli che prima avvertì che dal Mare dell’Aria tornavano di sicuro vacanti, come tornò lui con suo figlio, e che avvertiva ora che rischiavano pure loro di morire come era morto lui con suo figlio, lui che era morto per tutto fuorché per dire perché percome era morto.

«Aspettate a ire dove avete a ire» lo avevano pregato, inginocchiati accanto a lui, confusi insieme pescatori calabresi e siciliani. «Dateci una stampa sola d’udienza. Perdonate l’incommodo che vi diamo. Perdonateci l’ardire, l’indelicatezza» gli facevano dintorno, ma quelli erano convenevoli che stilavano i vivi, i vivi che avevano tempo da perdere. Lui sapeva qual’era il dovere suo, ma loro, al posto suo, si sarebbero comportati forse diversamente?

«M’immagino io, anche se per bontà vostra non lo dimostrate, che vi stomaca sto fetore che sentite, ma Dio mi testimonia che anche se vi pare in carne in carne a noi, non fetiamo noi, padre e figlio» fu la prima cosa che disse come ci tenesse molto, anche se quello era ancora affrevo, ansiosità di vivo, di chiarirlo subito quel punto. «Lui feteva.»

«Chi, lui?»

«Il ferone» mormorò.

«Il ferone? Il ferone? Il ferone?»

Dai più vicini ai più lontani, quel nome terrorizzante risonò per la marina come un’eco crescente di paurosa meraviglia, passò di bocca in bocca e passando, gli portava via a ognuno il sangue dalla faccia, perché ognuno tornava a guardare, a guardarsi intorno e cogli occhi, ora, con tutti e tre gli occhi dove li posa, pesa col suo giusto, spaventevole nomepeso sopra un piatto della bilancia, morso a morso, e nel suo tempestoso, sconvolgente insieme, quel massacro: padre e figlio tutti fracassati dentro, una misdea d’ossa, carne e sangue, insomma, come si dice? roncisvallati, e la lancitta, quella, sconquassata, sbriciolata come noce o nocella, e dopo questo pesare col posare gli occhi su quel finimondo di carni umane e legno di lancitta, traversine e ordinate e palelle, e marina poi rivoltata sottosopra, tutta renarena in fetore, ognuno si diceva: questa è opera di ferone e noi la pigliammo per tromba marina. Avevano forse bisogno di dirlo che quello scempio gli faceva ora un effetto assai, assaissimo più spaurente?

«Perdonate la domanda» gli fece allora qualcuno. «Non pigliaste abbaglio, per caso?»

Le labbra, gonfie e nere di sangue, gli s’incresparono come in una smorfia di sorriso, come per dire: e vi pare abbaglio tutto questo? vi pare che io, mio figlio, in questo stato, siamo degli abbagli? perché, se fu abbaglio il ferone, pure noi, padre e figlio, così ridotti, siamo, avremmo a essere degli abbagli.

«Ferone, ferone…» ripeté, e poi aggiunse: «Piagato, piagato… Tutto una piaga, tutto piagato, questo era. E per questo feteva».

«Piagato? Un ferone?»

«Eh, lo so» fece cogli occhi. «Lo so che vi riesce scandalizzante sentire d’un ferone piagato…»

«E vi massacrò, dite, con tutta la piaga che aveva?»

«Sì» fece lui, ancora due volte cogli occhi. «Proprio così, così come ci vedete, padre e figlio…»

«Gliela faceste voi, la piaga? Lo piagaste voi?» gli domandò qualcuno, ingenuissimo.

«Io?» fece ancora cogli occhi e si capì che se fosse stato sano, avrebbe sorriso di compatimento. Io, piagarlo? sembrava dire. Come si vede che non sapete di chi parlate.

«Ma sta piaga, sta piaga era grande?»

«Eh, la piaga d’un ferone…»

«Ma per farci un’idea, quant’era grande secondo voi?»

Si toccò come per dire: io. E poi, con la mano a punta, fece segno in avanti come per dire: ci potevo entrare io. E con la mano fece ancora un segno in orizzontale come per dire: ci potevo entrare io, tutto quant’ero lungo… «Come nella bara» aggiunse a voce, ed era giusto, quello effettivamente era stato per lui, la bara.

«Ed era piagato vecchio?»

«E sennò feteva così terribilmente? così?» Così? diceva, sillabando quasi muto e cennando contempo cogli occhi a sì, al figlio, a loro due padre e figlio, e al loro finimondo intorno a loro. Così? E sennò feteva così, come feteva ancora sopra di lui, sopra suo figlio, sopra lo sfasciume della lancitta, sopra la rena e nell’aria della marina?

«La ferita, sicché, si era incarognita?»

«Eh, sì.»

«E con tutto questo vi massacrò?»

«Eh, sì.»

«Ma qua a riva come arrivò? Si arenò o ce lo portaste voi?»

«Noi, per la rovina nostra…»

«Ma ci fu lotta? ci fu sangue?»

«No, no.»

«Allora? Lo trovaste che aveva l’apparenza mortizza, per caso? Sentiva di carogna e vi parve alla deriva maremare, eh?»

«Eh, sì.»

«E feteva? Feteva tale, che voi diceste: questo, per stile suo, fete sempre lontano un miglio, stavolta però, fete per morte, non si tratta più di fetore suo di vivo, di fetente vivente. E così v’incoraggiaste e l’abbordaste, eh?»

«Giusto, così» fece lui, cennando sempre cogli occhi.

«E vi fidaste, così sprudente foste… Ma lo sfiatatoio glielo stoppaste almeno?»

«Sì, sì.»

«Ma stoppa, cascami di canapa, stoppa n’avevate? e la stoppa che avevate, vi bastò?»

«Così, così…»

«Mai bastante però, per otturargli tutti e due gli sbocchi, eh?»

«Eh, sì, mai…»

«Pigliaste sacchi, giacchette, tutto quello che vi capitò e gliel’incalcaste lassòpra?»

«Eh, sì.»

«Ma voi siete sicuro che gliele intasaste proprio bene le bocchette dello sfiatatoio?»

«C’illudemmo…» fece, alzando gli occhi.

«E lui che segni dette? Reagì o non reagì?»

«Prima no. Poi reagì.»

«E come fu che vi pigliaste così in carne del suo fetore? Gli sprovaste la piaga, putacaso?»

«Ma vi pare possibile?» fece cogli occhi come scandalizzati, ma più ancora come intristito.

«Allora come fu? V’impestò forse le mani a stoppargli lo sfiatatoio?»

«Mah. Forse c’impestò poi, quando ci lazzariò.»

«E che faceste poi? L’imbragaste con le corde? e per quale parte?»

«Per la pinna soprana. E sennò, per dove?»

«E lui?»

«Lui? Niente. Feteva solo, feteva che non si resisteva.»

«E lo trascinaste sino a qui a remi, tonnellate e tonnellate? E qua, che successe qua? Feteva e di colpo risuscitò, tanto da sconquassarvi, padre, figlio e lancitta?»

«Sì, sì, così, quasi così…»

«Ma come vi sconquassò? con che? con la coda, a colpi di coda come colpi di maglio? oppure, o e pure, coi cunei che ha in bocca, tremendi, tremendissimi, quegli scalpelli coi quali squarta, squarta tonnellate e tonnellate di balena, con quelli vi fracassò, a padre e figlio, vi smacinò la lancitta?»

«Mah, questo non ve lo so dire» gli fece intendere, rovesciando la mano, e poi gli fece ancora intendere: «Con tutto, forse».

Contempo, con quella mano, là di fianco, scavava nella rena, la teneva ficcata sotto per un po’, poi la ritirava fuori e di nuovo scavava e la ficcava sotto, dando l’impressione come se lui non c’entrasse con quello che faceva la sua mano, anzi come se addirittura non se ne scandaliasse, quasi che quella mano fosse fuori dalla sua persona o sennò fosse lui ormai fuori della sua persona.

«Insomma, rinvenne di netto a netto? Era morto apparente, il lazzarone? Era o fingeva? Quale fu l’impressione vostra?»

Mosse, un poco a miserere, indice e pollice, come per dire: per me, morto era.

«Ma nessuno vi scandaliò mai che si tratta di immortale? che si tratta d’un sanguoso che prima che gli finisce il sangue a lui, s’essiccano oceani e mari per dove va? Possibile che non lo sapeste mai questo?»

«Ora lo so, ora sì» fece con gli occhi a crucifige. A spese mie, sembrava dire.

«Ma com’è, com’è che vi poteste persuadere a sconzare quell’ammazzatore terribilissimo, quello spavento di cristiani e l’andaste maniando, padre e figlio, e non vi dette sconcerto il fetore pestifero che mandava e che v’attaccò pure a voi, impestando poi con voi ogni cosa qua? Com’è che non lo lasciaste fottere, passando largo?»

Riuscì a smuovere sulla rena l’indice col pollice, in quello che se era sempre segno loquente, specie in quei giorni, era fatalmente diventato eloquentissimo: fame, diceva infatti. Che gli andavano parlando di fetore e di sconcerto? Dovevano saperlo pure loro che lo sconcerto di fame fa passare in seconda linea ogni altro tipo di sconcerto.

Dintorno a lui però, erano in parecchi ormai che rinculavano senza darglielo a vedere, stringendosi il naso e la bocca col fazzolettone: perché, anche di seconda mano, o più precisamente per interposte persone, quel fetore era umanamente insopportabile. E manomano che si scostavano e gli davano sempre meno discorso, sempre meno compagnia, e lui sembrava morire ogni momento di più, sembrava anzi che di momento in momento sempre di meno ce la faceva a tenersi in vita fra loro, per loro, da morto che ogni momento di più era e diventava: il fetore s’incarogniva di pari passo, pareva diventare sempre più suo, suo e di suo figlio, e sempre meno del ferone.

E ormai che si era scandaliato che non resistevano più per lo sconcerto di stomaco, muovendo appena appena la punta delle dita e dando ancora, con questo, quella strana impressione, a vederlo, come se la mano e il corpo a fianco della mano, fossero ormai lontanissimi da lui, gl’intese dire, il meschino:

«Ite, ite, non vi fate scrupolo, perché pure io, come vedete bene, ho da ire».

Aveva avuto allora il primo sussulto di morte, aveva smosso un poco le gambe, piegando poi la testa da un lato nella rena. Ma giusto allora, ricordandosi del più importante da chiedergli, uno dei presenti, in gran fretta, l’aveva pigliato per l’ala e trattenuto:

«Per dove drizzò l’animalone? Questo ancora ce lo sapete dire?» gli domandò ad alta voce, come gli gridasse dietro, ormai di lontano.

Quelli che assistevano, là, lassòpra quella marina, al fatto di quell’uomo che pareva fare i miracoli, a quel modo, detto fatto, all’impronta, i più ci giuravano che quello sventurato pellesquadra di Nicotera dimostrò ancora il suo valore, provandosi a girare l’occhio verso mare, ma quell’occhio di dov’era girato, non si girava più ormai, perché glielo vedettero tutti che quello era già occhio di morto: sopra la pupilla gli erano rimasti appiccicati dei granelli di rena e dentro era come ci fosse tramontato il sole.

Avevano dovuto pigliare subito il largo, perché la marina si era messa a fetere di padre e di figlio come se già fossero morti, morti proprio morti, morti vecchi del posto e l’aria era diventata irrespirabile. Ma una stampa almeno di quel fetore cancrenoso se la portarono lo stesso dietro, di sopra, e non ci fu radica saponaria né pietrapomice bastevole a cancellarglielo dai vestiti, dalla persona, se prima non passarono molti giorni.

«Ora, quel fetore, quel diocenescampi di fetore, unico al mondo, che il sottoscritto sentì nel millenovecentodiciotto o diciannove» aveva concluso don Giulio Vilardo, «il sottoscritto lo risentì, lo stesso preciso identico, pocanzi. Pocanzi, ripeto e dico, non so se mi spiegai…».

Aggiungeva, a rinforzo, che quel tanfo rivoltante di carne incarognita l’aveva già sentito e anche allora per interposta persona, anzi, per vero dire, sulla parola di un’interposta persona: dire però che la parola dell’interposta persona era la parola di quel grande galantomo di Ferdinando Currò, pace all’anima sua, non era come dire che quel fetore l’aveva sentito addirittura lui di persona?

La ricomparsa di questo ferone si era verificata due o tre anni dopo, notassero bene, che un identico, forse quello stesso, ferone impiagato in quei mari là, in alto Tirreno, nei viciniori del Golfo dell’Aria, aveva sconquassato di quella sorta di maniera quel padre e suo figlio, come per lasciare ai cristiani, in figura e persona di quei due sventurati, un segno, se non un segnale, del suo misterioso apparire e sparire, del suo arrivare e passare, vertiginoso e catastrofico.

Forse era fine agosto, se non addirittura principio di settembre, perché la passa era ormai a calare, non c’era più nemmeno sorteggio vero e proprio di poste di mare perché, come sempre in quel periodo, alle chiumme degli ontri gli restavano da sgocciolarsi solo gli spada di ritorno dall’Africa, quei soggetti patiti di vaeviene, oceano mare oceano, e di cova. Questo, non per dire che Ferdinando Currò, sfessato dall’andamento scarso della passa, a prua dell’ontro, con la traffinera in pugno a fare il dio Nettuno che sta al lungomare di Messina, tutt’a un tratto alla vista di quel misterioso terribilio di animalone, si potesse sentire allegro, esaltantemente allegro, di un’allegria che gli scoppiava istantaneamente sul palmo della mano come ribellionato da un prurito di fare, di sfogarsi quel daffare che giustappunto si poteva dare e fare con la traffinera che stringeva in pugno, nel pugno di quella mano.

Era spuntato, gigantesco, nero e nuvoloso aggallando in pieno scill’e cariddi, rasente rasente alle secche di Rasocolmo, spuntò col mare che si ribellava e rumoreggiava paurosamente sopra di lui, e da come spuntò, che sembrava risalire dall’abisso, tanti, dagli ontri e dalle feluche delle poste più lontane, lo pigliarono forse per quel tale sommergibile tedesco che ancora dopo qualche anno che la Grande Guerra era finita, continuava a girare misteriosamente attorno alla Sicilia.

Ma a tanti gli si dovettero forse confondere le idee, vedendo il mare come si rigonfiava e stracquava che nemmeno si maremotasse da quel punto, e sentendo contempo quello spaventevole urlo di sgargarozzato, quello scoppio di vento che inselvaggiva, sciogliendosi in fuori, basso, soffocato, come da una gola pullulante di sangue, e salendo fischiava da insordire, che nemmeno una tromba marina. Allora, in ogni posta di Calabria e di Sicilia, non aspettarono di vedere e di sentire altro: quelli a bordo agli ontri scapparono alle feluche, le disancorarono e saltandoci sopra, s’appozzarono ai remi, pigliando di furia acqua verso terra. Fileri e intinneri gli gridavano dagli alberi di spicciarsi, spicciarsi, gridando e sbracciandosi come dannati, nemmeno che se si fosse trattato che si erano gettati all’inseguimento d’una gigantesca fianchipieni.

L’intinnere cariddoto aveva voglia però, di gridare al suo ontro di spicciarsi a tornare e levarsi di là, sia ontro sia feluca, perché là erano esposti a pericolo grosso, a rischio di vita. Dall’ontro non gli davano nessuna intesa e non solo non mostravano di volere tornare indietro, ma remeggiavano per giunta proprio verso là, verso il mare dell’animalone. Forse sapevano già a bordo a ogni ontro, quello che volevano, i quattro rematori, il filere e il lanzatore, tutti e sei erano forse tacitamente d’un pensiero già in quel momento, quando ancora non sapevano nemmeno che c’era, chi c’era sotto quello strano, impressionante fenomeno di natura. Siccome non l’avevano mai visto da così vicino e il fetore era percosìdire l’unica cosa, che percosìdire conoscevano a distanza, fu dalle puzze che lo riconobbero. Perché l’animalone, prima si sfiatò, e dallo sfiatatoio rigettò tanta di quell’acqua, che era come si fosse incamerato un palmo buono di mare, sicché viavia che svacantava i ripostigli, gonfiando d’aria i mantici dei polmoni, pareva che le onde gli crescessero intorno di livello; sfiatatosi, svanitogli di sopra e dintorno il gran ribollìo schiumoso, comparve allora attuffato fra le onde agitate col nero, immenso dorsale allo scoperto, ora cupo, ora risplendente fra le bave schiumose e fu allora che dal suo imbottimento di grasso e di pelle, sventò i suoi malodori. Sull’ontro si sentirono pizzicare le narici da quelle ventate abominevoli che ricordano alla lontana la pisciazza di cavallo quando fermenta col sole: il ferone? mormorarono a una voce, il ferone qua, là, sullo scill’e cariddi, in questo stesso mare dove siamo ora noi, il ferone? E alzarono i remi, presi più che altro di grande meraviglia a vedersi là davanti, sullo scill’e cariddi, quella favola vera, spaventevole, che alla loro mente fu sempre il ferone. Ora, come fu, come non fu che di punto in bianco si gettarono all’avventura col ferone, questo con precisione non si seppe mai. Dice che nell’ontro si sentirono tutti attirati dal ferone, attirati istintivamente a intrigarsi con l’animalone: tutti, dice, ma forse bastò che si sentisse attirato Ferdinando Currò e sentendosi attirato lui, nemmeno a dirlo, si sentirono attirati tutti. Domandarsi perché, percome a un personaggio come Ferdinando Currò che in tutta la sua vita si mostrò persona coraggiosa sempre, mai però sprudente e spericolata, gli saltasse il ticchio di fargli a quel diocenescampi il solletico con la traffinera, non si capì mai. Di certo, non si sognò di pigliarlo, di farci qualche guadagno, non si sognò né poteva mai, nemmeno in carestia, quella carnazza, sognarsi, di poterla mettere sotto il naso alla gente. No, non fu di certo perché pensò di buscarsi la panella, di farsi la giornata con quell’animalone. Di certo fu altro, ma che altro? Mistero, misteri della mente umana: e sennò che fu, come potette succedere che un cristianone come quello, stimato, posato, assennato, coi grandi meriti che si sapevano, meriti di salvatore di vava e di muccusi e non solo di Cariddi, meriti che si fece nel diluvio di mareterremoto del ventotto dicembre del millenovecentotto, che a un certo punto se ne va con la sua chiumma a sparare cerini sotto una montagna di dinamite chiamata ferone? In ogni modo, il fatto era che Ferdinando Currò non ebbe nemmeno bisogno di tastargli il polso agli uomini di chiumma: e difatti, senza che alcuno dicesse parola, anche se quelle che non si dissero prima, se le dissero dopo e non poche e non poco belle, anzi troppe e troppo belle persino, muti muti, perciò, quando Ferdinando Currò, più e più volte dal ferone ai rematori alle spalle, al filere sopra l’albero, ebbe girato uno sguardo di vero spiritato, intanto che impugnava l’asta della traffinera come fosse diventata di ferro rovente, gli uomini allora, puramente e semplicemente, gli avevano fatto di sì cogli occhi: che s’ardisse pure, perché loro si sentivano l’almo di assecondarlo. E difatti, avevano messo mano ai remi corti come si trattasse di stargli in coda a una fianchipieni, e accelerando con le palelle la remata, si erano spinti a non più d’una ventina di metri, e l’accostavano ancora, se Ferdinando Currò, freddo al suo solito come una lastra di ghiaccio, non si fosse deciso a lanzarlo. Lo aveva lanzato, né più né meno, come lanzava gli spada, però più facile d’uno spada quanto a lanzarlo, perché anche a occhi chiusi non poteva mai fallire il colpo con tutta quella lunga nera vastità di bombatura contro la quale facevano sciabordio le onde, sbavandola di continuo, e da dove s’alzava, per più di tre metri, segnalandone sempre, infallibilmente, la presenza, e non solo a pelo d’acqua, la terrificante pinna soprana. Ma che gli faceva al ferone il ferro della traffinera? Il solletico, al massimo quello gli faceva. Per quello ci voleva un arpione come per la balena, e doppio pure, altro che ferro; l’asta, difatti, gli si era conficcata nella corazza lardosa sul quartodavanti come uno spillone. Il ferro, ormai che l’aveva abbranchiato con le tre punte d’acciaio, non avrebbe più mollato la presa, se non lo scippavano, tassellando quel pezzo di carne come con lo spada: ma dall’ontro, per caso, potevano mai travagliarsi il ferone, fargli perdere di lena e sfessarlo, facendo gioco di corda, dandogli caloma sinché non ne poteva più e s’arrendeva? Ci agivano come con lo spada? Dice che questo non gli passava nemmeno per l’anticamera del cervello, ma lo stesso, con questo o senza questo, Ferdinando Currò, volente o nolente, per la prima volta in vita sua, lanzando quel ferone, aveva fatto una sblasata e altro che gloriarsene.

Il ferone, quasi si cacciasse le mosche, aveva sbattuto un poco alla superficie, scarrozzando il mare tutt’intorno a lui, la potentissima coda, come provasse quella che gli fa da altrettanto potentissima elica, aveva fatto qualche sbuffamento sott’acqua e nient’altro. Stavano col cuore sospeso e si guardavano in faccia come si dicessero: è mai possibile? nemmeno per la prima pelle gli passò? Ma mentre loro si davano occhiate, quello, un attimo prima stava attuffato sotto come per sempre, e un attimo dopo, come un fulmine col sereno, scasava di quel mare, drizzando vertiginosamente per Malta, lungo attubolato potentissimo come un sottomarino; e dietro, l’ontro e loro, che erano rimasti a bocca aperta come per dire qualcosa e ormai, nel vento della corsa non potevano più.

Perdendo sangue, se li rimorchiava dietro sull’ontro che volava allontanandosi da quei paraggi. Dovettero dargli subito corda:

«Caloma, caloma dategli. Sagola, sagola, dategli tutta la corda che avete, dategli» gli gridarono dalle barche rivariva, ma le voci gli arrivavano a stento.

«Accùra alla vita, accùra alla vita… Mollatelo, mollatelo» sentirono ancora che gli gridavano da una feluca calabrese, quando avevano già passato Cannitello.

In un vedere e svedère furono al giro di Melito Porto Salvo, dove non c’erano più barche ma solo acqua, mare e cielo: la navigazione allora diventò regolare, se quella vertigine poteva mai dirsi navigazione e per giunta regolare.

S’affannerà, pensavano. Si perderà di lena, più in là di Melito non ci trainerà. Parlavano da innocenti: lui affannarsi? lui perdersi di lena? Si vedeva che ancora non ne avevano la più lontana idea, che erano ancora bianchi bianchi riguardo a quel fenomeno di natura. Lo commisuravano forse con lo spada ma anche a commisurarlo con animali assai più scabrosi dello spada, capidoglio o palombina, tanto per dire, o verdone, fera, smeriglio, lui restava sempre lontano, lontanissimo, troppo per poterselo figurare, il tipo, troppo per potersene fare, anche summo summo, un’idea: perché quelli erano animaluzzi al suo confronto, eppoi non si poteva nemmeno concepirlo un confronto, a cominciare dal fatto che quelli erano destinati fatalmente a morire, e tante volte proprio per mano sua, e lui invece no, non moriva, lui faceva morire. Ma forse lo giudicavano col loro metro di mortali, lo giudicavano da come si sentivano loro nella sua scia puzzolente, gonfi e storditi dal vento alla vertiginosa velocità con cui andavano nel grande, fragoroso solco di schiume che l’animalone si lasciava dietro.

Ma si fece notte e quel sanguoso continuava a filare per i fatti suoi come chi non conosce stanchezza né riposo. Non perdeva un colpo della sua sbalorditiva velocità di crociera e all’ontro, difatti, non arrivava il benché minimo segno di variazione e in questo almeno potevano dirsi fortunati, perché sarebbe bastato un leggerissimo scarto o contraccolpo in seguito a un rallentamento improvviso o a una minima deviazione, per farli rovesciare, considerato che l’ontro quasi non toccava acqua e si sentiva lo zinzin dello scafo che faceva la barba all’onda. Furono più volte sul punto di tagliare la cima, ma li trattenne ogni volta il pensiero che il ferro gli restava conficcato nelle carni dell’animalone, il pensiero, sarebbe a dire, della misdea di danno che gli rappresentava a loro come a ogni altra qualsiasi chiumma sul duemari, la perdita della traffinera. Decisero di aspettare e vedere se con la notte quello si consumava gli spiriti ed esalava l’anima. Ragionavano ancora, e faceva meraviglia in specie Ferdinando Currò, come innocenti cogli occhi chiusi, come ragiona chi non sa, chi non ha ’sperienza d’una data cosa, anche se si tratta d’un Ferdinando Currò: perché, dire che l’orcaferone si consumava gli spiriti ed esalava l’anima, era come dire che quella nomea d’immortale gliel’avevano regalata, non rispondeva a verità del fatto, e con quali prove? Stavolta però, una scusante l’avevano ed era infatti che tra le solite puzze s’andava insinuando uno strano fetore carognoso. Per un cosiddetto immortale, si erano detti, è fetore piuttosto scandalizzante questo sentore di carogna che manda. Qualcosa doveva fetere nella sua immortalità, anche se navigava quasi interamente sommerso ed essi, sinché era stato giorno, se si eccettuava l’imponente pinna soprana, non avevano potuto vedergli nessuna parte dell’immenso, nero tenebroso cuoiame. «Se fete, qualcosa c’è che lo fa fetere» aveva ragionato Ferdinando Currò, andando tanto in profondità col suo ragionamento che in conclusione arrivò per quella via, vicino, vicinissimo alla verità di fatto, cioè del fatto di quel fetore, come potettero vedere dopo, i suoi amici dell’ontro, dopo, cioè quando la verità la vedettero coi loro occhi, la vedettero contemp’istesso che vedevano il ferone, e più precisamente quello che nel ferone era da vedere come verità. Difatti, aveva continuato a dire: «Però questo qualcosa che lo fa fetere, non c’è da sbagliarsi, è come fosse cosa sua, fete, questo ci risulta qua a noi, come d’un incarognimento suo, fete che noi ce lo sentiamo qua davanti a noi, anche nel vento di spruzzi che ci solleva contro col suo vertiginoso nuotare, lo sentiamo anzi che fete e s’ingigantisce, e se s’ingigantisce così, significa che s’incarognisce galoppante, tanto galoppante che ormai, lo sa solo lui, l’animalone, come se la sbroglia, se poi se la sbroglia. Perché mi passa questo per mente, amici. Il ferone è immortale, si sentì dire sempre, è immortale, va be’: ma se la Morte, a furia di farla, di darla lui a ogni altro essere, putacaso gli pigliò la mano e da immortale che era, lo fece, anzi lo sfece a mortale?».

Durante la notte avvertirono un certo movimento attorno al ferone, e al chiarore della luna credettero di capire che gli veniva compagnia e che compagnia. Infatti, si levarono di là, con un lagrimare fittofitto, quei falsi, strazianti accenti di dolore che gli erano fin troppo noti: oh, le fere vennero a gettargli il tribolo, il tribolo, smaccoso e sfottente, che stilano solo loro, si dissero a bordo dell’ontro, spiritandosi tutti a quel buon auspicio. Se le fere ci trovano sollazzo, sarà segno che gli puzza di morte, e quelle infamone se ne intendono, eccome.

Pigliarono a sfotterlo a levapelo, il ferone, forse sfottevano pure i cristiani, non era da escludere, ma certamente sfottevano lui in primis. Dopo però, ripensandoci, capirono che forse sfottevano pure lui, il ferone, non era da escludere, ma certamente sfottevano loro, i cristiani, in primis, i cristiani in balìa del pestifero animalone.

Verso l’alba notarono un certo rallentamento nella vertiginosa corsa del ferone e notarono che per la prima volta dava qualche strappata alla corda della traffinera. Non significava resa, no, però faceva bene sperare. Sentirono insieme un inselvaggiamento del fetore e un incalzare del pianto delle fere che si gettavano il tribolo, le tappinare, come femmine che a poco a poco si vedono morire davanti l’amato che s’assottiglia e va spegnendosi come una candela.

Alle prime luci, il fetore dell’animalone, come si risvegliasse ingigantito col giorno, li investì in maniera insopportabile, offensiva: il barbaro fetore di qualcosa che in gran parte era morto e in piccola parte moriva.

Verso l’alba era cambiato il vento e andavano in piena calmerìa di scirocco. A mancavia, dalla linea d’orizzonte dell’Africa, sorgeva il sole già rosso e caldo e subito, scoprivano che ancora un poco confusa e sfumata come in una nuvolaglia bruna e azzurrina, lì di faccia avevano Malta: si guardarono allora pallidi in viso, perché non immaginavano mai di essere stati portati così in bassomare.

Quello che non li convinceva era quel fetore di carogna che ora, col calore, sempre più pestifero, si sprigionava dal ferone, mentre però durava intatta la sua tremenda vitalità, perché si muovevano al suo traino a una velocità un poco meno barbara e fischiante da quando s’era fatto giorno, ma sempre tale, con tutta la calmerìa che c’era, da gonfiargli d’aria le camicie e da costringerli a tenere una mano sopra i cappelli di paglia, che sennò rischiavano di volargli via dalla testa, sempre tale che la corda restava sempre tesa fra ontro e animalone.

Fu proprio seguendo con gli occhi la corda sino all’asta della traffinera, col ferro conficcato in un punto fra la pinna soprana e lo sfiatatoio, che pareva spennellato di minio, che gli videro per la prima volta l’orrenda piaga cancrenosa che gli squarciava per lungo e per largo il fianco sinistro, incavernandosi profondamente.

Videro solo la parte superiore del cratere, coi brandelli di pelle e carne orlo orlo alla curvatura dell’immenso schienale, ma si fecero lo stesso un’idea di quella specie di caverna che gli sconquassava, per lungo e per largo, il fianco sinistro, uno squarciamento tale che era come fosse stato pigliato in pieno da un proiettile di cannoncino e il proiettile gli fosse scoppiato dentro, ma era come se questo fosse successo tanto tempo prima, tanto che ora quello pareva, più che il fianco d’un ferone vivo, il fianco d’una carogna di ferone, d’una carogna perenne che il mare, contempo, preservava dalla consumazione e imputridiva.

Anche ora, nuvolaglie di mosche cavalline, attirate e trattenute là, chissà da quanto, dal fetore carognoso, s’addensavano ai bordi slabbrati dell’enorme piaga, pelo pelo col nero dorsale sbavato di salsedine. Dall’ontro perlustravano quell’immensa massa di carne, quella spaventevole, tenebrosa sagoma per tre quarti sott’acqua, con la pinna soprana alta e visibile di lontano come bandiera di sterminio, guardavano poi fra le schiume quello sfacelo sul fianco sinistro e si dicevano che con una tale piaga un altro qualsiasi animalone sarebbe morto ormai da un bel pezzo, sarebbe morto e si sarebbe incarognito tutto, si sarebbe incarognito e incarcassato e la carcassona si sarebbe spersa e cancellata maremare, non una ma cento volte: e invece, a quell’immortale non passava nemmeno per la prima pelle.

A questo punto, riferite di bocca sua, Ferdinando Currò aveva pronunciato le seguenti testuali parole che dicevano com’era pentito più dei giorni suoi, come tremava:

«E così si spiega l’arcano. Ah, Ferdinando Currò, e tu potesti pensare che feteva per morte? A te forse ti pareva che era immortale solo di chiamata, eh? Ah, Ferdinando, Ferdinando, che vai a esporre sti quattro padri di famiglia a un tale rischio… Ma chi ti pareva che era il ferone? Uno che ’surpava la sua fama? Ma ora, ora ti capaciti ora, ti capaciti che cosa t’ardisti, con chi ti pretendesti di competere?».

Dovette essere in conseguenza di questo, in conseguenza del fatto che la loro mente fu afferrata da quell’enormità di cosa, dall’enormità cioè di pensare di lottare contro tutto quello, e non tanto per il fetore ammorbante, che furono pigliati tutti da conati di vomito.

Le fere s’era fatto giorno e non si erano allontanate: continuavano a fare la scena di piangerlo, andando e venendo lì intorno: e parevano sincere, quello era lo strano a vederle, anche se lo sapevano che con le fere succede sempre così, che alla fine convincono. Ma sincere o no, per il ferone erano come le mosche sulla piaga, inesistenti cioè.

L’animalone arrancava, ma arrancava come poteva arrancare lui, potentissimamente: arrancava, si vedeva, con la potenza del suo fatale destino, in una agghiacciante, sconfinata solitudine. Sì, è immortale: c’è dubbio? si dicevano sulla barca. È aldilà sia di bene, sia di male, è, fu e sarà, lo stato in cui si trova non è di vita e non sarà mai di morte, perciò nello spettacolo che offre, tutto ci può essere fuorché dolore. E s’immaginavano che dovesse essere come luna e sole che tornavano sempre a passargli di sopra e lui continuava a passargli di sotto, come facesse parte con loro di uno stesso movimento misterioso e inarrestabile. Però, era proprio questo che li allarmava: perché lui era lì, non era in cielo, era in mare e se li stava trainando dietro a perdimento e feteva da morire, era né più né meno di una carogna ed era immortale. Sembra avere il morire in punta in punta, si dicevano, ma noi ci faremmo la barba bianca aspettando quel momento, e lui non sarebbe ancora morto: anche quando il sole gli sorgerà sopra alleonito e farà fuoco e fiamme col suo fetore, lui magari feterà di carogna quanto più non si potrebbe, ma la sua immortalità ne sarà contempo sempre più impotentita. Si dovevano sciogliere da quella schiavitù, perché nemmeno osavano pensarci dove se li rimorchiava uno come quello, se non si scioglievano.

Arrivati a queste conclusioni, quando già navigavano per il Canale e stavano mettendosi la Sicilia alle spalle, avevano tagliato la cima, pensando che era preferibile perdere il ferro con tutta la traffinera, che perdere la vita.

«Ferone, animalazzo immortale…» lo apostrofò Ferdinando Currò, mentre spariva in un turbine di schiume alla loro vista. «Quello che di te si vocifera, per mari e oceani, è verità sacrosanta, ora, d’ora in poi, possono testimoniarlo il sottoscritto e gli amici qui presenti. Ti sperimentammo e te ne diamo atto: ti meriti l’appellativo che porti. Ora, d’ora in poi, ci consta a noi che te lo meriti, ci consta e ci costa, e ci costa assai per la verità, anche se poteva costarci assai di più d’un ferro di traffinera, se a te ti girava l’elica, se ti veniva di cacciarti le mosche dalla coda: solo che a te non t’arriva né disturbo di mosche cavalline né disturbo di mosche cristiane. Ti salutiamo, immortalazzo. Se ti può interessare, lo diremo in giro: diremo che fai vomitare persino gli occhi per come feti di carogna, e che semini peste e pestilenza per dove passi, ma diremo pure che con tutto questo sei sinceramente immortale. Lo diremo che c’era sinceramente da scappellarsi a vederti, come ti vedemmo noi: vederti all’opera con quello sconquasso di squarcio da una parte della immensa, della immensamente lunga, nera funerea affusolatura, all’opera con quella grande, antica intartarata piaga, quella cavernosità senza fondo di carname inondata di pus e di fetori, quella voragine schiumante di mare e di cancrena, vederti all’opera, in una parola con tutta quella misdea che è tale, che persino chi ti guarda, si sente soffrire, mentre a te invece pare che la cosa, quella sorta di cosa, nemmeno ti riguarda, e difatti come ti può, come ti potrebbe riguardare mai se tu stessa sei la Morte, sei morta che incarognisci e contempo sei immortale?».

Così, lo avevano persino complimentato per il suo soffrire senza dolore, anche se era come complimentare la roccia o il mare, una cosa sorda e refrattaria, qualcosa che non può soffrire perché non conosce sofferenza: né quella che lui dà agli altri né quella che gli altri dànno a lui.

Ripigliati i remi, avevano virato per risalire lo scill’e cariddi. Remarono per ore e ore senza dirsi parola, poi Ferdinando Currò aveva detto che gli dispiaceva di averli messi in quel mare di guai, ma qualcuno della chiumma gli rispose che non si doveva dispiacere per loro perché a loro, al contrario, piacere gli aveva fatto, lo stesso piacere che gli aveva fatto a lui. Ci pigliammo una libertà, gli fecero. Eh, don Ferdinando? per una volta nella vita ci pigliammo una libertà, vagabondammo maremare, per nostro capriccio, per soddisfare una nostra curiosità. Per una volta nella nostra vita ci pigliammo un lusso. Però, ne valse la pena, dato che si trattò del ferone. Chiunque lo sente: faceste bene, ci dice. Se c’ero io, nemmeno a dirlo, facevo lo stesso, stessissimo di voi. Eh, per forza ci devono dire così: chi si tirava indietro? chi non l’attirava dietro a sé il ferone? Chi? Chiunque. Chichiunque, chichiunque mortale, che si veniva a trovare nella nostra situazione, di vedere coi suoi occhi, nientedimeno, l’immortale ferone. Basterebbe dire quanto se ne sentì sempre parlare. Quando si pensa che quello circolava ancora prima, e primissima, che nostra madre ci concepisse, e che circolerà ancora dopo, dopissimo, che noi non ci saremo più, a chi non gli veniva curiosità di accostarci gli occhi a costo della vita? Una volta si nasce e una volta si muore, si dice, e c’era momento più giusto di quello per dirlo? E noi invece, cosa che mai si disse, non solo gli accostammo gli occhi, ma per giunta restammo pure vivi per poterlo raccontare.

Sì, gli era costato alcune centinaia di lire, quello che gli costava il ferro della traffinera, ma si potevano preoccupare per quello? Del resto, o sacrificavano il ferro o seguivano il ferone all’infinito: ma con la semplice durata della loro vita di mortali, potevano mai seguirlo all’infinito e all’infinito resistere al fetore che sempre più mandava la sua morte apparente, che alimentava in effetti la sua reale immortalità? Sì, ragione avete, aveva detto a quel punto Ferdinando Currò, che si sentiva ancora qualche scrupolo e voleva sprovare sino in fondo i loro cuori, perché poteva darsi che quella chiumma di amici parlassero come parlavano solo per levargli a lui ogni patema. Sì, ma qualcuno potrebbe venire a dirci: e che v’eravate messo in testa? di catturare il ferone per caso? e riuscendoci, cosa che mai, che ve ne facevate? Ve l’appendevate per trofeo? O vi credevate che i riatteri vi smerciavano persino quella carnazza incarognita? Capiste, amici, che ci potrebbero venire a dire? E quando mai ci passò per mente d’impadronirci del ferone? rispose la chiumma. Impadronirci del ferone? Noi? Ma se a noi ci fa impressione persino dirlo, persino sentirlo dire. E poi, quand’anche c’impadronivamo del ferone, che gusto c’era? Si vive forse di solo pane? Noi ci pigliammo una libertà, ci pigliammo una libertà e quello fu il gusto, eh, don Ferdinando? Sì, per la verità noi questo intendemmo, pigliarci una libertà. Però, che libertà vi pigliaste, può dirci qualcuno. E che specie di libertà era allora, se era utile, utile e senza pericolo? Eh, don Ferdinando, male parliamo? Male? Parlate che nemmeno se persone istruite…

Poi, Ferdinando Currò non li sprovò più, perché ormai aveva appurato che erano tutti d’una mente come fossero tutti d’una ventre, un’anima insomma in cinque corpi: la mente, l’anima, beninteso, era la mente, l’anima di Ferdinando Currò. E in seguito forse si erano mai smentiti? Si erano smentiti forse con l’ultima varata che avevano fatto con la Borietta, per una volta ancora tutti insieme, a eccezione di Giovannino Ronca che gli faceva da filere e che l’ultima varata l’aveva fatta da solo anni prima? Non si erano pigliata forse un’altra libertà? Non avevano varato forse per abbordare di nuovo il ferone? E stavolta non avevano nemmeno una cima da tagliare, stavolta dovevano proprio desiderarsi che l’animalone se li trainasse dietro all’infinito.

«Capacitatevene, amici, capacitatevi che quello è lo stesso, che sempre gira, piagato vecchio» aveva concluso don Giulio Vilardo, tornando al dunque, che era naturalmente l’orcaferone. «Capacitatevi che è sempre quello perché la piaga è sempre quella e sempre quello il fetore di morte immortale.»

Intanto, le acque dove l’animalone si era calato, erano tornate calme come se niente fosse successo: solo verso terra si poteva notare ancora un poco di maretta, l’onda ancora leggermente ribellata come dopo il passaggio di una nave.

Subito, in quei paraggi pigliarono a gironzolare le fere: si tenevano però, un poco alla larga dal punto dove il ferone aveva rizzato per aria il suo grosso zampillo e si muovevano incuriosite e guardinghe, come andassero fiutando nell’acqua che quello aveva rigettato, tutte serie, sincere, tanto a guardare incuriosite, quanto a guardiarsi intorno come per paura, quali mai prima si erano viste.

Avevano fatto poco caso, prima, alle fere: perché, nel mentre loro perlustravano cogli occhi in alto Tirreno, aspettandosi di vedere personificarsi quel misterioso vento di puzze che soffiava di lassòpra, le fere logicamente, non avendo nessunissimo bisogno di aspettare di vedere lui, il ferone, dovevano averlo sventato al fiuto, loro, il fetore che veniva nel mare di alighe putrefatte, specie quelle oceaniche, quei bei campioni d’ogni varietà della razza, per le quali non doveva essere una rarità quel vento dal fetore vomitevole, sicché erano andate sfollando, tacite e sollecite, dalla mezzerìa ai mari di terra, per sgombrargli il passo.

Ora erano lì e il loro gironzolare, tutto cauteloso, insospettito, poteva essere segno che l’animalone, anche se si era mollato sotto, non si era allontanato da quel mare, e segno ancora che la curiosità se le mangiava vive e dietro la frontina bozzuta, la midolla gli travagliava per capacitarsi di quella novità di fenomeno: un cuor d’asino e un cuor di leone, si desideravano magari che il ferone ricomparisse per farsene un concetto più preciso. Come i cristiani, in fondo.

Il solo signor Cama, fra tutti, era dell’opinione che non si dovevano aspettare di vederlo riassommare, perché in quel momento l’animalone doveva trovarsi, secondo la stima che faceva lui, con la coda ancora di qua, ma con tutto il corpo e la testa ormai in oceano, di là, fuori dello Stretto di Gibilterra. Questa precisione di calcolo, quasi al millimetro, il signor Cama sembrava che l’avesse trovata già pronta nel suo famoso libro figurato di giganti marini dove pareva esserci risposta per ogni domanda.

Il signor Cama aveva sfogliato il suo libro e trovata la pagina, gli aveva messo sotto gli occhi un terribilio d’animalone che faceva rinculare solo a vederlo stampato: nero come la notte, la sua immensa mole, fra la torpedine e la conocchia, con la pinna soprana che faceva pensare al timone d’una palamitara ma anche e più a un’ascia, a una mannaia, era larga, medianamente perlomeno, tre metri e lunga da dieci a quindici, col quartodavanti che poteva apparire persino ridicolo a vedersi se non era per l’effetto terrorizzante che faceva, conformato in modo che invece di sfilarsi, era come un tuttuno, schiena collo e testa, ammassicciato e impenetrabile: a malapena, mezzo dentro, mezzo fuori dell’acqua, si distingueva lo spacco della bocca in forma di mezzaluna rattrappita, in una espressione, diocenescampi, come di grande sonnolenza e fessaggine.

Quasi allivellato, stava lì a mollo, in chissà quale oceano solingo, dentro un blu procelloso orlato di schiume solo attorno a lui, come se l’onda s’inselvaggisse al suo contatto. Da com’era stampato là, in grande solitudine, veniva di figurarselo per un animalone che non sa dove sbattere la testa perché non trova compagnia: in lontananza, se ne intravvedevano altri, per la verità, ma questi altri giganti oltre al colore nero e allo schizzo dello sfiatatoio che saliva sino a due, tre metri e gli ricadeva sul dorsale a zampillo di fontana, oltre questo, cioè oltre l’apparenza, non avevano quella sua aria di terribilio e funeraglia; si facevano compagnia fra di loro, ma non fra di loro e lui. Da quello, e solo da quello, e questo colpiva ancora di più dal confronto con quegli altri, solo da quello, solo guardando quello, ci si figurava che vivesse in un’aria d’immensa, funerea solitudine. Isolato là, tenebroso, apparentemente come caduto in letargo, in quel mare come in un mare di dominio suo, di lui solo, come per conto suo, dalla gigantesca, indecifrabile sagoma affusolata, spirava un’aria di così tragica, rabbrividente, quasi superiore fatalità, che solo a posarci gli occhi sopra, metteva addosso una inquietudine senza riparo, dava i brividi e non si capiva perché: era come se da lì, la vita si sentisse spiata dalla morte, addentata alla gola, sbranata, martoriata.

«Il ferone che dite voi, somiglia forse a questo terribilio qua?» aveva chiesto il signor Cama, arrivando alle conclusioni prima che i pellisquadre aprissero bocca. E poi, con un tono di voce un poco smaccoso, un poco come li compiangesse: «Ferone, eh? ferone? Una specie di fera più grossa, insomma, una ferazza? Ma che nicchinnacchi quella gazzosara con questo trono d’animalone?».

Chissà come, gli riusciva nuova quella nomina, al signor Cama: e allora, alle sue Isole che lo chiamavano addirittura fera di Canale se lo era scordato?

«Ma vossia perché dice che nicchinnacchi?» gli fece Luigi Orioles. «E la coda, allora, la coda che hanno eccentricamente identica loro due soli, differentissima da quella solita di tutti gli altri? Basterebbe il fatto di dire: solo fera e ferone corrono più veloci del sole…»

«Va be’, la coda: e poi? Poi stop, ai poli opposti poi. E difatti, sentite, sentite qual’è il suo nome vero, giusto, di diritto…» E qui, mettendo il dito sopra la parola Orca che stava sotto la figura, li guardò in faccia, stringendo le pupille, e poi lento lento, impressionantemente, gli dette la spiega di quella terribile Orca:

«Sapete cosa sta scritto qua? Orca, sta scritto. E sapete che significa Orca? Ecco, sta scritto qua che significa: quello, quello solo che fa assassinaggio, per fare assassinaggio, tagliando paro senza fare distinzioni né avere riguardi, chi c’incappa, c’incappa, per quanto potente sia. È quello che dà morte, dà morte a ognuno e a tutti, e per dirla papale papale, l’Orca è la stessa Morte, il più diocenescampi che bazzica per l’acqua salata…».

Comunque, orca o ferone, o per non scontentare nessuno, orcaferone, era la prima volta, se ci badavano, che per quanto stampato, avevano l’agio di posargli gli occhi sopra a quel terribilio che avevano conosciuto sino allora solo per sentito dire o per sentite puzze, per terrore e per misdea, e quanto a vederlo di persona, più che vedere una specie di sottomarino, una gigantesca ombra nera bombata che traforava le onde e spariva lasciandosi dietro una scia schiumante di sangue, non avevano mai visto altro prima di quel giorno.

Il signor Cama, con un gusto tale che gli usciva dagli occhi, glielo illustrò punto per punto, toccandolo qui e là col suo ditone indice: i denti a cuneo, la bocca di barbagianni ma dentro, una fornace vampeggiante, le labbrette crespose di vecchio ormai sminchiato, tutta la faccia di chi non ci colpa e il colorito d’inchiostro blu lucente che si faceva, a volte, come quello di un cerino sparato, nero bruciato.

E poi, i due cunicoli occhiuti dello sfiatatoio fra spalle e collo, anche se non c’era traccia in lui né di spalle né di collo, uno sfiatatoio che faceva una spompata d’acqua così dritta e dura, che quello della balena al suo confronto, sembrava un ombrellino di signorina. E la corazza di grasso, di almeno un palmo sotto la pelle, da dove sfiatava fittofitto quel suo fetore come aria di putrefazione che il suo stesso vertiginoso nuotare spingeva come vento davanti a lui e gettando lo scompiglio sia fra pesci e sia fra cristiani, lo segnaliavano di qualche miglio; puzze, che se lo sapeva lui perché, gettava in specialmodo dalla coda e dalle pinne pettorali che aveva incredibilmente corte, più corte di quelle della fera, specie di braccetti ritirati al gomito, che gli davano come a tanti cristiani un’aria di brazzullo; se è vero che sudare di mani e piedi in certe persone è segno di buona salute, ci si può fare un’idea di che razza di buona salute godesse perennemente l’orcaferone.

E poi, a completamento di tutto, come se ora meritasse di tornarci sopra, mentre prima era parso che se non gliene parlavano loro, lui, quello lo calcolava meno d’un particolare trascurabilissimo, gl’illustrò quella particolarità della coda, una specialità che solo la fera ha in comune con l’orcaferone, chissà per quale mistero, se poi non hanno nient’altro, nemmeno un pelo in comune, anzi è chiarissimo che più diversi di come sono, non si potrebbero immaginare: per non dire altro, basterebbe dire che quella è la Morte e questa, gran campiona vitaiola, il suo contrario.

Eppure quella, la coda, l’hanno stupefacentemente uguale. Una coda fenomenale, non come ce l’hanno tutti, di taglio, ma di piatto, a palma di piede e palmo di mano che va soprasotto e piglia acqua, ne piglia spaventevolmente tanta, che a fera e ferone gli sviluppa una velocità vertiginosa, anche se quella del ferone è sempre più vertiginosa di quella della fera che sarà pure lei più veloce del sole, ma dev’essere fatalmente meno veloce dell’orcaferone.

Da come glielo illustrava, da come glielo recitava, quasi quasi a memoria, con una spiritosità di parola e un rosseggiamento di venuzze sugli zigomi che raro gli avevano visto, da come insomma si sentiva intrigare dall’orcaferone, sembrava quasi che l’avesse inventato lui, il signor Cama, quell’animalone nero d’anima e di corpo:

«Quella era l’orca, non c’è nessunissimo dubbio» aveva concluso, chiudendo il suo magico libro colorato. «Era la Morte» aveva mormorato, quasi fra sé e sé, stupefacendosi in faccia di ammirazione e di sacro terrore.

A questo punto, com’era d’aspettarsi, aveva parlato Luigi Orioles, e con lui avevano parlato i pellisquadre e aveva voglia il signor Cama di stupefacersi in faccia e mostrarsi tutto preso di sacro terrore, perché Luigi Orioles, come al solito, si era messo di fronte alla questione freddo come un lastra di ghiaccio, realistico come al solito, guardando lontano, dove gli altri non arrivavano:

«Ferone, oppure orca, la sostanza quella è» disse in primis, Luigi Orioles. «Facciamo questione di nomi e intanto perdiamo di vista la questione principale, e cioè che quello, capacissimo che s’allogò qua davanti con la sua piaga. Certo, non si sentì mai dire che un ferone troncò l’andare pazzo e dannivolo e pigliò stanza di mare, ma perché, s’era forse mai sentito dire prima che un ferone invece di passare sterminando come un fulmine, arrivava come un caiccazzo che si vedeva a occhio nudo, coi remi in barca, portato dai bastardelli, stracquo stracquo, tutto allettigato sopra quel letto di alighe putrefatte, talmente incarognito con la sua piaga, che quello aveva l’aria di fargli da catafalco, eh, s’era mai sentito forse? Non si sentì, ma ora si sentirà, si sentirà che ci successe a noi qua, nello scill’e cariddi: che ci successe di vederlo arrivare e di vederlo ammollarsi al fondo. Si vede che l’oceano traslocò qua: fere? ferone per soprammercato. Ora, vossia, non pensa, signor Cama, che se domani a maitino, questo Ventottodicembre ci riassomma qua davanti, noi un qualche riparo glielo dobbiamo mettere?»

«Quello, caro don Luigi, vàllo a sapere oramai dove tracollò sottomarinamente» aveva fatto il signor Cama con un risolino d’occhi. «Quello, oramai, sarà perlomeno a Gibilterra, con la coda di qua e la testa di là.»

«Io ci credo, se lo dice vossia, ci mancherebbe. Ma ammettiamo che s’allogò: vossia non pensa che se s’allogò, gli dobbiamo mettere un qualche riparo lesti lesti?»

«E quale riparo ci vorreste mettere all’orca, don Luigi caro? La vorreste cannoneggiare per caso? E sennò di che riparo parlate? Riparo? All’orca riparo?»

La sola idea pareva addirittura scandalizzarlo, ma Luigi Orioles, uomo marmorino, aveva riattaccato:

«Ma vossia ci pensa, ci mette mente per un momento, che se questo diocenescampi piglia stanza e s’installa qua, con lui e col fottìo di fere, che già ci sono, noi ci possiamo pigliare il culo a manate?».

«Da come parlate, caro don Luigi, pare che gli inglesi vi mandarono a dire: varate, gente di Cariddi, finì la proibizione di pesca diurna e notturna sullo scill’e cariddi, d’ora in poi v’è concesso nuovamente di pescare. Parlate proprio come se v’avessero ridato il permesso di pescare e come se qua si vedessero due belle palamitare, con armamento e tutto, pronte a uscire in mare.»

«Sì, ci facciamo la cartina per le sigarette col permesso, se st’ammazzatore di mestiere si fa la tana in questo passo di mare… Che è fera, lui? che è tipo da spubblicarlo, lui? che è tipo da poterci competere lui?»

«Ma fidatevi, fidatevi di quello che vi dice il signor Cama. Ma dove, ma quando mai si ferma? Quello viaggia, viaggia sempre, sterminia e viaggia. Quando interrompe il viaggiare, il tempo più lungo che perde, sapete qual’è? È giusto il tempo che occorre per strappare la lingua alla balena perché, dovete sapere, la lingua di balena, è il suo boccone preferito, l’unico anzi, dato che non risulta che qualcos’altro l’allicca. Per questo, mentre di solito massacra magnificenze di pesci e tutti di grosso taglio, e non si degna nemmeno di assaggiarli, con la balena invece, per il fatto che la sua lingua gli fa venire l’acquolina in bocca, ci perde un po’ di tempo: e allora, per prima cosa la smantella, la sbrana tutta, quarto su quarto, dal didietro al davanti e quando l’ha ridotta, ancora viva, a una carcassa in un mare di sangue, approfittandosi anche del fatto che quella è completamente sdentata, le strappa via di netto a netto la lingua e contempo l’ultimo respiro. Smania per quel bocconello, per questo fa eccezionalmente uno stop se incrocia la balena. Ma qua la lingua di balena manco in boatta la trova: mi dite allora quale motivo poteva avere di trattenersi qua? Nessuno, nessunissimo. Per questo dico e ridico che si calò qua, sì, e magari s’ammollò sotto per levarsi da quel lordume di alighe, ma poi proseguì, proseguì, drizzò per Gibilterra sottomarinamente. Quella, oramai, con la sua velocità naviga già ponente ponente, il sole che qua tracollò, lei c’è l’ha ancora in collo, ve lo dico io.»

Ma l’aria che il signor Cama aveva in quel momento, se bisognava dirla, era l’aria di chi dice, dice e magari ci crede in quello che dice, eppure spera quasi di sbagliarsi, spera quasi quasi di essere smentito dai fatti: ecco, dava st’impressione strana il signor Cama, che se l’indomani si fosse scoperto che l’orca si era rimasta, a lui non gli sarebbe dispiaciuto, anzi, al contrario.

«Signor Cama» aveva coronato a quel punto Luigi Orioles, senza accorgersi che parlava come se l’orcaferone fosse quasi quasi proprietà del Delegato di Spiaggia, «vossia mi perdoni se gli dico questo, ma se domani quello si leva e veleggia per Jonio o Tirreno, dove gli aggrada a lui, sta bene, non ne parliamo più. Ma se s’affaccia e invece di pigliare largasìa di mare, se la promena per lo scill’e cariddi, con l’aria di volersi dilungare in questi viciniori, allora vossia ci deve fare grazia, il primo obbligo nostro è di andare dagl’inglesi, allogati all’imbarcadero del Faro, e fargli sapere la novità. Anche al loro vaeviene sugli zatteroni potrebbe dare sconzo l’animalone, vossia non crede? Che dicono loro? Non dicono che per il momento non possiamo pescare perché devono tenere sgombro e spiccio questo passo di mare? E il ferone, forse, non glielo ingombra e impiccia? non gliel’imbroglia, intasa e ribelliona peggio che se ci fosse la passa, con le postedimare piene come uova di ontri e feluche? Potrebbe succedere persino che un sommergibile sperona lui o lui il sommergibile, vossia ne conviene? Questo non è le fere che gli può smuovere il riso, con questo non hanno niente da sollazzarsi a fargli il solletichio coi tiri di moschetteria: con questo, in pensieri si devono mettere, vogliono o non vogliono. Eh, vossia non crede?»

«Ah, quanto a questo sì. Quella, se le salta il ticchio, gli disturba l’intiera flotta. Quanto poi all’andarglielo a dire, andateci voi, se volete, io non vi dico di no, ma non vi dico nemmeno di sì. Andateci, ma perdete la camminata. Che gli andreste a dire agl’inglesi, scusate? Che qua c’è l’orca, il ferone? E v’aspettate che quelli pigliano il mezzo più veloce e meglio armato che hanno e corrono qua a dare la caccia all’orca, questo v’aspettate? E che gliene impipa a quelli che qua c’è l’orca? Sinché non gli dà sconzo a loro… Se e quando li incommoderà, piglieranno provvedimenti. Ora come ora, chi è l’orca per metterli in stato d’allarme? qualche sommergibile tedesco, per caso? Sbrogliatevela tra di voi, quelli così vi dicono, tra voi pescatori e pesci. Per non dire che se putacaso corressero qua, avendo a bordo mitragliatrici e cannoni, l’orca secondo voi che farebbe? li aspetterebbe bella parata a fargli da bersaglio? Risparmiatevi l’andata, sentite a me. Eppoi, vi ripeto e dico che l’orca non vi può dare più nessuno sconzo, perché in questo stesso momento, noi parliamo e quella sarà lontana di qua mille miglia, e se ve lo dico io che la conosco, potete dormire a cuscino mollo, vi potete fidare.»

«Io di vossia mi fido, glielo dissi e glielo ridico, è dell’animalone che non mi fido. Non è che vossia si scandalizza se non mi fido dell’orca? Vossia stesso ci spiegò che vuole dire orca, vossia stesso ci disse che è la Morte marina in persona. Vossia perciò ci deve capire: chi è, quello che fa, lo porta scritto nello stesso nome: è la Morte sdiregnatrice di vite, per lungo e per largo, eppoi, per giunta passa per immortale, e passa giustamente, se è quasi mezzo secolo che va e viene, fresca come una rosa, con quella piagona incancrenita. Capisce, vossia, che voglio dire? Se fa base qua, sarà peggio del Ventottodicembre perché meglio un terremoto e maremoto lesti lesti che una morte per malattia lenta lenta. A noi, vossia mi deve credere, a noi non ci arriva nemmeno l’immaginazione per immaginarci che continuiamo a campare con l’orca qua davanti.»

«Ma lo sapete, caro don Luigi» fece il signor Cama, come se qualcosa gli facesse ridarello nella voce, «lo sapete che non vi facevo così sfantasiante e catastrofico? Uno con la vostra mente quadrata, chi andava mai a pensarlo?»

«Sarà perché prima d’ora niente mi parve così catastrofico.»

«Ma come? La guerra vi ridusse con una mano davanti e una di dietro, senza barca né arca, costretti ad addobbarvi la pancia di carrubbe e di favetta, vi ridusse, insomma, a passare il mare con gli zoccoli e dite che prima d’ora niente vi parve così catastrofico?»

«La guerra, certo è cosa catastrofica, anzi non ci può essere cosa più catastrofica, dato che è fatta apposta per ammazzare l’uomo. Ma vossia vede, la guerra è come la peste, passa quando passa il focolaio del contagio, e sarebbe a dire, quando passano quelli che ce l’hanno nel sangue e la gettano fuori come un pus che infetta ogni gente. Io, se vossia pensa che in Marina, ancora sbarbatello, mi trovai pure a Tiensin e a Tripoli, fra guerre fatte e guerre viste, quasi quasi non mi bastano le dita per contarle: vossia perciò si può fidare, per ’sperienza parlo e dico che le guerre passano, passano come passano quelli che le dichiarano e difatti le guerre, se uno ci pensa, le pensa sempre con le facce di quelli che le inventano. E così, questa guerra qui, la presente, che ne fa per cento delle passate, la faccia che ha, è la faccia di quello che l’inventò, una gran faccia, una vera facciazza. Eppure, vossia vedette? passò pure chi pareva che non doveva passare mai. Pure un Mussolini, se vossia lo paragona a st’orcaferone, non gli pare che durò quanto una fumata di sigaretta? Va be’, durò un quarto di secolo, ma se vossia lo vede con l’occhio dell’orca, o lo vede, per meglio dire, con quell’occhio, l’occhio lungo, quello di mente, sempre tenendo di mira l’immortalità dell’orca, un quarto di secolo non gli fa l’impressione a vossia d’un’alzata e calata di sole? Il fatto è che un fenomeno come questo chiamato orca, queste guerre che si fanno natura e contronatura, queste non passano perché, chi le inventa, o per meglio dire chi le crea, come possiamo dire: il Creatore? il Creatore e basta? non se le crea lui per capriccio, o perché vuole conquistare questo o quello, o perché vuole diventare più potente di un altro potente della terra, vossia non crede? Il Creatore, si può scapricciare mai o diventare questo o quello? Se crea un tale casobello, l’orca ovverossia, qualche ragione l’ha, e la ragione la disse vossia, la ragione che sta scritta dove c’è figurato l’animalone, la ragione che fa la morte che fu creata dal Creatore per fare questo che è un mestiere come un altro, può mai passare questo casobello? E se è Dio, il Creatore stesso, che se l’inventa, st’orca o ferone, può mai passare? Passa forse Dio? Se l’orcaferone è immortale, ci possiamo figurare Dio. E vossia ancora si meraviglia se parlo catastrofico con quest’iradiddio che ci scotrumbò qua davanti? Io che dico? Rimeniamoci, che aspettiamo? Rimeniamoci, diamoci da fare, pensiamo, sperimentiamo qualche riparo, perché, dico io, Dio avrà le sue ottimissime ragioni per mandarci a noi sto colossone pestifero, ma qualche ragione, discreta perlomeno, l’abbiamo pure noi per non farci impestare…»

«E tutto perché quella si va a sommozzare giusto qua davanti…» commentariò allora il signor Cama, continuando senza mai sbagliarsi a chiamare orca l’animalone, anche se don Luigi, l’aveva sentito, l’aveva chiamato orcaferone proprio per non scontentare lui. «Voi lo vedeste che si sommozzava e pensaste: gettò l’àncora. Non pensaste invece che si sommozzò, fate conto, perché le dette ombra la linea del duemari con la sua curvatura di schiume e il suo rimbombare, oppure perché non ne poteva più di tutte quelle mosche cavalline che se lo mangiavano vivo vivo sopra il fianco che sempre più s’incarogniva o di quelle alighe putrefatte che puzzavano forse più di lui. Invece, dovette essere proprio per questo o per quello che deviò da sopra a sotto, ma poi proseguì fondo fondo, considerato che se le gira, con la lena che ha, può navigare sottomarinamente ore e ore, a libito suo. A quest’ora noi chiacchieriamo e quella è già fuorivia, fuori di Gibilterra, via di mare addirittura. Sì, a quest’ora dev’essere nel suo, come vi dissi, in oceano, cioè a dire. E quando mai quella si ferma? Naviga, naviga, che si consuma il pelo contro l’onda a furia di navigare, naviga, naviga che il sale, vogliono dire, a quella velocità, gli brucia tutte le ciglia, sicché soffre d’una certa orbaria, vogliono dire. Naviga, naviga a levapelo, sempre in viaggio, sempre in viaggio, non esiste animale più dannatamente viaggiatore dell’orca: un viaggiatore sempre pressato, sempre pressato, pressato dagli affari urgentissimi che ha da sbrigare da un Polo all’altro, viaggiatore e viaggiatore maestoso, viaggiatore d’oceano, non di mari terraterra: qui, dovette entrare per uno sbaglio, appunto per l’orbaria che dicono. Solo per puro caso, ve lo dico io, poteva capitargli di trovarsi in queste strettezze di mari e immaginatevi che sofferenza col suo nuotare obbligatoriamente spazioso. E quando mai si ferma? Si può mai fermare la Morte? Si fermano forse il sole, la luna? Può mai fermarsi, se la sua fatalità la vuole sempre in viaggio, sempre a dare morte, morte e ancora morte? Viavia che naviga, chi c’incappa, branchicelli, branchi o intere razze, sbriga il travaglietto suo, ma come se nemmeno interrompesse quel suo nuotare assilurato, proprio un vedere e svedère, così fulminea che se non fosse per le puzze, quelli non saprebbero nemmeno per mano di chi muoiono: si ferma, insomma, giusto il tempo di muovere i cunei in bocca e via.»

Se ne andarono a dormire più confusi che persuasi: avevano l’impressione che al signor Cama, essendo intrigatissimo con l’orcaferone, gli piaceva tutto di lui, al punto che i vizi dell’animalone pure quelli lui li pigliava per virtù. Ma doveva averne senz’altro scienza, scienza che s’era fatta oceano oceano, questo glielo dovevano concedere: perciò, se diceva che non si fermava, non si fermava, potevano dormire a cuscino mollo.

L’indomani, all’albeggiare, l’orcaferone li aveva fatti scasare all’aperto, ancora sonno sonno, attirati e confusi come da un misterioso fenomeno. C’era uno strano movimento d’aria che si levava dal mare vieppiù rapida e catastrofica, come s’originasse da un ribellionamento di onde che si alzavano e accavallavano. Poi, quel risentimento d’aria era caduto ed era parso di sentire allora un rimbombo ovattato, di sott’acqua, che ricordava alla lontana un battere profondo di eliche. Infine, non avevano sentito più niente, era sopravvenuto un grande, innaturale silenzio, cosa d’un attimo e poi era scoppiato per aria come un gigantesco, furioso e straziante respiro, il terribile rifiato di una gola soffocata di sangue, rantolante, e questo immediatamente si tramutò in un urlo, l’urlo di liberazione di un vento imbavagliato, e poi, salendo salendo, diventò un fischio e fu in tutto e per tutto come il fischio di una tromba marina, che sale avvitandosi e trapanando l’acqua, gorgogliando e frantumandosi in vapori a spirale, dentro ribollenti di schiume e fuori annuvolati e tempestosi.

Per un momento si era visto l’Jonio, con tutto che era in rema morta, gonfiarsi sulla mezzerìa come se di colpo, animandosi, si mettesse a respirare: là, mentre durava ancora lo sconquasso di mare, ancora invisibile, l’orcaferone aveva scaricato lo sfiatatoio, facendo schizzare in alto in alto, quasi alla stessa altezza d’un palo della luce elettrica, il suo doppio zampillo, e da sotto quel grande palmizio d’acqua cangiante di colore, l’animalone spettacoloso era infine apparso: un colosso nero, roccioso, che affiorava fra i suoi vapori come un isolotto oblungo di pietra lavica, il gran dorsale sbavato di schiume. Intanto, dalle onde che si accavallavano e sballavano sulla marina, scarrozzate dal riaggallare dell’orcaferone, saltavano fuori nei suoi paraggi di mare, fere d’ogni colore, abitué e oceaniche, ronzate qui e là, di testa, di coda, rovesciate di fianco e a pancia all’aria; perché, le scaltrone, esse s’aspettavano che l’animalone riassommasse in Tirreno, laddove si era sommozzato, perciò s’erano annottate nell’altro mare, tranquille e sicure di non averlo sotto la pancia, ed ora invece scoprivano che quel fetentone aveva fatto lassòtto sciangé la dama con le reme e veniva a maremotargli l’Jonio di sotto il culo a loro. Soprassaltate forse nel più delicato della digestione, tutte stranottate e come pigliate dai turchi, in un lampo però, lucide, in sensi, scappavano a gettasangue da quel mare, col rutto in punta, che a tante magari sfeteva in gola giusto allora, sotto quello scombussolamento: l’animalone però, riusciva lo stesso ad abbrancarne per la coda un mazzetto di quattro o cinque e: ntrà ntrà ntrà, pareva di sentire di lontano il rumore che facevano le loro ossa mentre le schiacciava fra i terribili dentoni a scalpello e se le calava che ancora si storcevano.

Le altre, nemmeno a dirlo, gli avevano fatto il deserto intorno e lui allora manovrò un poco nel suo mare, andando e venendo, muovendosi un poco a folle, attuffato sotto, però senza allontanarsi né scapolare una sola volta dalla sua posta di mare. E non appena, in quel suo promenarsi, virò offrendo ai loro sguardi la parte della fiancata sinistra emergente dall’acqua, come se la vista medesima di quella gran massa di carne dissanguata li contagiasse, impallidirono tutti quanti quelli che si trovavano sullo sperone, impallidirono nel vedere coi propri occhi, contro e dentro tutto quel nero, l’orrendo, sdilavato biancore della famosa piaga incarognita. Tutti, istintivamente girarono gli occhi verso don Giulio Vilardo come per dirgli: ragione avevate, di quello stesso ferone impiagato che ci diceste voi si tratta, lo stesso che sempre gira e fete di morte immortale. Perché, se prima magari potevano essere rimasti increduli alle testimonianze che don Giulio gli portava per interposte persone e interposti fetori, anche se si trattava di persone e di fetori da fargli tanto di cappello, ora che lo vedevano coi loro stessi occhi, mai più ora potevano sentirsi increduli o dubbiosi: ora invece, si capacitavano benissimo che poteva fetere da un quarto di secolo, o anche da mezzo, o da uno intero o da più d’un secolo, e questo per lui, invece di essere segno d’improsatura, poteva essere anzi segno di prosit, si capacitavano comunque, che sano o incarognito, non faceva nessunissima differenza per lui. Difatti, stabilito che si trattava d’immortale, non veniva di conseguenza, fatalmente, non era quasi naturale che campasse ugualmente bene con una metà del corpo ridotta quasi per intero a una perenne piaga marcia, cancrenosa, e che anzi la piaga incarognita gli godesse alla salute, e per meglio dire, all’eternità della salute? Per essere, la sua immortalità doveva forse camuffarsi, sapere di morte alla vista, di carogna all’odorato.

Si faceva giorno chiaro, e si faceva, ancora quel giorno, chiarìa, con l’aria ferma e la luce uguale in ogni punto del mare piatto come una tavola nella calmerìa di scirocco: la calmerìa scorciava le distanze, avvicinando le cose e portando lontane parole, suoni, rumori. Per questo, anche se stava in Jonio, fra Punta Cavallo e Cannitello, in diagonale con lo sperone, vedevano l’orcaferone come si trovasse lì davanti a loro. E anche se ne vedevano solo una parte, dalla linea di galleggiamento sino agli orli slabbrati alla base del dorsale, da dove s’alzava quella specie di gigantesca ascia della pinna soprana, in compenso vedevano distintamente lo scempio di quel fianco, che per almeno sei, sette dei suoi quindici metri di lunghezza, era messo a nudo, incavato, martoriato: era come fosse andato a sbattere contro una mina e l’enorme squarcio gli faceva una così barbara deformazione nella affusolatura, un così rovinoso affossamento sbiancato, come di sale in uno scavo, dentro il gigantesco nero della sagoma, da stracangiarlo quasi completamente alla vista, addirittura come se si trattasse, in quella metà del corpo, di tutto un altro animale.

La carne era d’un biancore fortissimo. Il mare, da tutto quel tempo che la travagliava, aveva fatto, percosìdire, una bellezza di cosa con quella carnaccia di carogna viva, perché l’aveva macerata al punto, che non sembrava più carne, ma rotoli e grumi di cristalli di sale, come se lo stesso sale che la smangiava e consumava si fissasse viavia nei vuoti che andava creando, pigliando le forme e le dimensioni dei brani di carne, che così non esistevano più in sostanza, ma in apparenza.

In effetti però, il biancore di sale contornava soltanto l’immenso squarcio. Nel profondo delle cavità sembrava infatti, che la salsedine non avesse avuto campo: là, doveva regnare e sdiregnare la cancrena, ferma all’ultimo stadio, né avanti né indietro, né morte né vita, e chissà da quanti anni. A quella distanza pareva infatti, che il fondo della cavità fosse nero, d’un nero carbonchio, più forte del nero naturale di pelle, ed era come se ognuna di quelle cavità, allargandosi, restringendosi, respirasse di vita propria, indipendentemente dal respiro di vivo dell’animalone.

Anche a quella distanza, due miglia perlomeno, era vomitevole a vedersi. Però, il fetore che la sera prima li aveva appestati, più o meno a quella stessa distanza, ora, per quanto fiutassero l’aria, non lo sentivano più quasi per niente. In quella nottata a mollo, quel sentore di carogna ammorbante si era dovuto spegnere tanto, da stordirsi, anche se quasi certamente sarebbe bastata una scaldata di sole per farlo rinvenire e risvaporare inselvaggito sino a terra.

In quel momento puzzava solo del suo: acidulo acidulo, non della piaga; eppoi, sfiatava ancora residui d’acqua e a ogni scarica dello stantuffo, pareva raggrinzarsi e spremersi da tutto il gigantesco corpo, sicché sfiatava in alto e contempo sventava intorno.

S’aggirava sempre tornotorno al punto dov’era riassommato, come chi ha lo spazio contato, come la feluca che getta l’àncora al centro della posta assegnata, girava, percosìdire, tornotorno alla sua immensa mole affusolata e facendo perno su se stesso, con l’imponente fianco destro, nero pieno compatto, pareva sbandare, inclinarsi e cercarsi tormentosamente sul fianco sinistro massacrato, sfondato vuoto, con quell’estraneo, incredibile biancore di carne sfatta, per cui si aveva ogni volta l’impressione come se fossero veramente su ogni fianco due animali diversi, e magari uno maschio e l’altro femmina, che si cercavano, bramavano d’incontrarsi e unirsi e questo accoppiamento invece, non sarebbe mai stato possibile.

Poi, a giudicare almeno dall’acqua che a un certo punto videro che gli si ribellionava a proravia, dato che il quartodavanti mai, in nessun caso, lo sollevava interamente di fuori, videro che dopo un po’ di quello sbandare, sulla fiancata con la falla, era andato arruffandosi, e arruffatosi, videro che di netto a netto, con tremendo rimbombo di coda, si gettava poderosamente a nuotare. Ma più e più volte, quando già la sua gran sagoma, nera e turbinosa di schiume, aveva in un solo scatto preso vertiginosamente velocità e il tambureggiare della sua coda, come salisse dalle profondità di mare, rimbombava contro lo sperone, sotto i piedi, come un rintrono di vulcano, ribellato, per cui le stesse fere andavano sventagliandosi ancora di più lontane dai suoi paraggi, a quel punto, ogni volta, come se si pentisse o non fosse sicuro della direzione, di colpo dava lo stop ai motori e frenava in un impressionante accavallamento di onde schiumeggianti: faceva allora di tali sbuffamenti sott’acqua, che tutt’intorno e di sopra a lui si alzavano per molti metri le schiume e lassòtto i suoi quindici metri di nero dorsale scomparivano completamente. E alla fine, era stato proprio in uno di questi grandi schiumeggiamenti che si era mollato nuovamente sotto, non visto: le nuvole di schiuma svanivano e il mare si richiudeva sopra all’animalone.

Sullo sperone, i pellisquadre erano rimasti senza parola. Per un po’ avevano seguito coi soli occhi il nuovolare di fere, di questo e di quel colore, che pigliavano acqua correndo d’ogni parte verso il mare di Punta Cavallo ancora caldo della presenza dell’orcaferone. Poi, come tutti s’aspettavano, erano ricominciati i commentari fra Luigi Orioles e il signor Cama.

«Allora, vossia che ne dice, ora, di quel Ventottodicembre?» attaccò il pellesquadra.

«Ventottodicembre? E perché?» fece il signor Cama. «Forse perché gli fece venire la giallina in faccia a quelle lordone di fere e ne fracassò qualcuna, tanto per tenersi in esercizio? E non siamo contenti? non gli battiamo le mani? A me, che vi debbo dire? mi ricreò vedere lo spagnazzo che gli faceva. E quando mai qualcuno gli fece spagno o spagnazzo a quelle lì? Io, con gli occhi miei, è la prima volta che le vedo terrorizzate, con la faccia in pallore. A me, che vi debbo dire? mi parve una bellezza di cosa come gli fece la festa a quelle quattro, cinque, uno spettacolo di primo mattino che mi spiritò tutto.»

E c’era senz’altro da credergli che lo aveva spiritato tutto, i pellisquadre lo vedevano da come gli aveva mosso e rallegrata la lingua. Col non fare cui erano stati obbligati negli ultimi tempi i pellisquadre, e conseguentemente anche lui, il Delegato di Spiaggia aveva preso a passare le giornate in una specie d’insonnolimento continuo: un minuto che non gli davano discorso e lo lasciavano solo sulla sedia, lì accanto alla sua casipola sullo sperone, gli occhi gli si chiudevano, la testa gli cadeva sul petto. Era per giunta pure lui poco ciglioso, con le palpebre di chi ha sempre perso molto sonno. Ora invece, bisognava sentirlo com’era arzillo e mezzogiorniero di primo mattino, cogli occhi ancora cisposi di sonno.

«Vedrete» diceva vantandoselo «che un mazzetto oggi, un mazzetto domani, ce lo spulicìa da cima a fondo il mare da quelle pulci di fere lordone.»

«In altre parole vossia, così dicendo, c’intende dire che rimase, che si piazzò qua?» gli fece Luigi Orioles, guardandolo con una certa antipatia. E poi, come per disprezzarglielo un poco: «Allora non è tutto sto gran viaggiatore che diceva vossia? Non sempre allora, ce l’ha tutta quell’urgenza di morte? Qualche volta perciò, si getta pure lei di piatto, sta gran travagliatora pure lei fa la flaccommoda, sta gettasangue di orca, eh, che dice ora vossia?».

Con questo sottintendendogli: ma vossia non ci disse che oggi issava paro e partiva? iersera, a sentirlo, vossia pareva disposto quasi quasi a giocarsi la testa che quello ormai tracollava per Gibilterra, mentre a sentirlo, oggi, vossia pare che ci predisse tutto il contrario, e cioè che l’animalone si era ammollato qua davanti quasi a filo di piombo, tanto è vero che vossia quasi quasi ce lo porta a guadagno, il fatto che la sua orca gettò l’àncora qua da noi, e difatti, secondo vossia, tutto st’affollamento di fere ce lo liquiderà lui, o lei, tanto, è il mestiere suo…

«L’impedirà quella piaga a proseguire» fece il signor Cama. «La vedeste, no, come si torceva tutta?»

«Quello però, è sempre lo stesso soggetto antico, che gira e fete, come ci disse don Giulio» gli fecero notare gli altri pellisquadre. «Piaga o non piaga, da quando Ferdinando Currò tagliò la cima, da un quarto di secolo, sarebbe a dire, andò girando e fetendo sempre, viaggiando e ammazzando sempre. E vossia dice che gli venne ora, giusto qua, l’impedimento? Eppoi, che impedimento è quello? Gli doveva venire all’immortalità l’impedimento, per essere vero impedimento…»

E Luigi Orioles a rincaro:

«Eh, che dice vossia, vossia che lo sa come stila? Possibile mai che gli fece tanto genio il luogo che si scordò chi è, che fa, si scordò insomma la nomina d’ammazzatore che ha e quello che è il dovere suo?».

«Mah, forse forse… Può essere, può essere pure» fece il signor Cama, come se la smaccosità di Luigi Orioles non gli passasse per la prima pelle. «Penso, penso seriamente, don Luigi, che avete ragione voi a dire che gli fece genio il luogo. Sì. Il luogo, la piaga forse c’entreranno l’uno e l’altra, certo qualcosa c’entrerà, perché giovanotti, il luogo ci deve entrare per forza in questa grande novità di fermarsi, quella è l’orca, vi ripeto, quella che va, va e dà morte, dà morte e va, va. L’orca dovete capire, a chi è destinata la morte, non è che può pigliare una delle tante malattie cristiane, nefrite fate conto, tubercolosi, idropisia o polmonite doppia, e mandargliela alla balena, fate conto, al pescecane, alla fera o a chiunque sia, pesce o pescebestino: lei, l’orca, la morte marina la deve portare di persona, con le mani sue. Non è insomma, pariglia pariglia, sta nostra Morte qua che ci diciamo noi, noi con noi, che circola qua a terra, e circola, circola, ma come circola? Per figura, circola. Difatti, chi la vede mai? Va forse lei in giro a fare di persona i suoi servizietti? No, vanno in giro per lei le sue servizievoli malattie e queste sbrigano il travaglio suo. L’orca invece, altroché per figura: l’orca circola, eccome circola, circola che nemmeno si vede di come circola velocissima. Però, si fa sentire, eccome si fa sentire. Morte si chiama e morte dà di persona, e siccome è sola e il travaglio è assai, deve correre, correre e non c’è potenza che la fermi. Ma qua allora, voi mi potete dire, quale potenza la fermò qua? Mah, la potenza forse dello scill’e cariddi, sta stranezza di mare sopra e d’oceano sotto, perché, penso io, arrivando in questa fiumara di mare, si dovette sentire refrigerio alla piaga incancrenita che gli feteva di carogna vecchia, e forse si disse: e dove vado ancora con questa piaga che non mi cicatrizza? non è meglio che mi spedalizzo un poco in questo ventre di mare, il tempo giusto per nettarmi la piaga che si mise a fetere più del mio naturale, tanto che la gente può farsi un’idea sbagliata sentendo prima che sono immortale e poi che feto di carogna. Sì, seriamente dovette farle genio, lo scill’e cariddi. Si vede che st’acqua è sanamalati e le riesce benigna al fiancone intartarato…»

«Insomma, ci dette la preferenza, vossia dice, in altre parole, ci onorò a noi e al nostro scill’e cariddi e perciò ci toccherebbe pure dirgli grazie.»

«Sì, sì, fate lo spiritoso ora, ma se vi spulicìa di tutte le fere, allora glielo dite per davvero grazie.»

«Ma vossia a questo solo pensa: che ci spulicìa delle fere?»

«Ma vi pare niente che gli mette lo spagnazzo alle fere, che ne fa spubblico, sterminio?»

«Dopo però, chi glielo mette lo spagnazzo a lui, vossia ce lo sa dire? Vossia lo conosce qualcuno che gli fa spavento a lui? Chi lo spubblica e sterminia a lui?»

«Ma, scusate, vi dette forse qualche malo segno? Iersera, scusate, che sconzo vi dette? E in atto, che sconzo vi dà? Che fece di tanto terribile? Va be’, riassommò, ma gli potete fare qualche appunto? Si affacciò un poco all’aria, sfiatò, s’addobbò la pancia con quel poco di fere e subito rientrò. Quasi quasi, se non era che maciullò quelle quattro fere, non pareva nemmeno vero ch’era ricomparso, talmente poco si trattenne, giusto quanto la monaca allo specchio. Che potette fare per allarmarvi tanto a voi? E non è, ripeto, che avete le barche qua davanti, pronte al varo.»

«E torna vossia con le barche pronte al varo qua davanti… Ma se non ci mettiamo mente ora, se un giorno ci saranno ancora, se ci saranno mai altre barche pronte al varo qua davanti, ci saranno e ammuffiranno, sempre pronte al varo, qua davanti se là davanti, ormai bell’allogato, ci sarà lui, o lei, orca o ferone, insomma, orcaferone, o come cazzo si vuole chiamare. Ma vossia, può essere che non si capacita, vossia, d’una cosa così, una cosa lampante come il sole?»

La stessa cosa, dal suo punto di vista, poteva dire di lui il signor Cama, naturalmente. Ormai erano l’uno pro e l’altro contro e allo stato attuale delle cose, al presente, i pro potevano valere i contro, sicché apparolandosi, altro che fare saliva in bocca, non potevano fare. Eppure, per Luigi Orioles era proprio quello il punto, era che bisognava pensarci subito a metterci riparo, subito, al presente, allo stato attuale delle cose, quando quel diocenescampi non si era ancora allogato, e si stava dando solo un’orientata: perché poi, al domani, quando quello avesse messo radici, nemmeno con le cannonate ce l’avrebbero fatta a straviarlo in mare aperto, senza dire che i cannoni, a loro, per sparargli le cannonate, chi glieli dava? Neanche si ricordavano più di quant’era che la Capitaneria non gli concedeva più nemmeno i moschetti per le fere, perciò figurarsi se gli concedeva i cannoni, specie ora che agli italiani, di moschetti e di cannoni, non gliene restava più nemmeno uno per campione e per ricordo.

I contro di Luigi Orioles erano, più o meno, questi:

«Quello sdiregna i mari per dove passa e sdiregnerà pure qua. E qua, per giunta, si fermò. Se quando passa, che nemmeno si vede, semina quelle sue puzze pestifere e riduce mare barche cristiani e pesci a un Ventottodicembre, vi lascio immaginare se s’alloga qua e fa la cova: l’incarognamento dell’aria che ci farà col suo fetore e con quello delle carogne di fere che ci saranno per opera sua, e i terremaremoti che ci creerà continuo continuo. Perché quello, scrivetevelo bene in mente, prima o poi, qua farebbe la cova, farebbe razza. Quello, orca o non orca, ferone o non ferone, ebbe pure lui una madre, e avrà pure una femmina, se la richiamerà qua come chi va all’America e appena può, si richiama la moglie, incrignerà, avrà figli: e se facesse razza, proprio come vi sto a dire io, se proprio qua davanti l’orca facesse l’orchicelle? Ma lasciamo stare la razza per il momento, alla razza speriamo di non doverci pensare noi, a noi lui solo ci basta e avanza. Sì, ci spulicìa delle fere, e con questo? Con questo invece di avere tutte quelle nostre notorie abitué: sbordellate, malvage, cervellute però vitose, tutte vita al vivere, ne avremo uno solo, uno ma per la madò si perde il conto quest’uno quant’è e chi è, uno che prima solo di fatto e ora anche di nome, passa per la Morte, figuriamoci. Uno con un solo vizio, il vizio di ammazzare, è principio e fine d’ogni vizio. E qua troverà sempre di sfogarselo o ci imporrà a noi di dargli una mano? Avremo il drago che ci assedia e tiranneggia qua davanti e di Sicilia e di Calabria ci toccherà tassarci spontemente per portargli sotto il muso barcate di pesce vivo, vivo e adatto ai suoi denti, per farglielo ammazzare e così dargli modo di fare la sua parte di morte quotidiana. Insomma, avremo da fare i fessi e pagare lo stesso il dazio, gli dovremo passare il pizzo giornaliero, lo zìttiti e lo sgobbo, per alliffarlo e tenercelo buono. Ma col tempo, che pretenderà da noi, uno che non è alliccoso di niente, se si eccettua, al dire del nostro Delegato di Spiaggia, quella sopraffineria della lingua di balena? Non trovando balena né lingua, di che gli verrà voglia? quale strano, impossibile desio di femmina incinta vorrà appagato? Chi piglierà di mira? Chi s’intesterà a fare zittire per sempre, lingua o non lingua? E non ce lo immaginiamo? Sceglierà il meglio che gli offre la piazza e noi lo sappiamo bene qual’è il meglio che offre sta piazza, sappiamo bene che almeno per quattro mesi all’anno, il meglio che offre sta piazza è il meglio che può offrire la più ricca piazza persino oceanica. Lo spada, se non l’assaggiò mai, basterà che l’assaggi e se veramente è così difficile di gusti, se veramente va in cerca di sopraffinerie, la lingua di balena, allora, al paragone gli sembrerà carne rustica e dissapita. S’alliccherà dello spada e allora, non c’è bisogno di dirlo, lo spada ce lo scorderemo, fatalmente ce lo vedremo scomparire dallo scill’e cariddi. Perché, allo spada gli potrà succedere una volta di incapparci, ma volete che dopo, sapendola qua st’orcazza, sapendo la morte barbara che l’aspetta sullo scill’e cariddi, che altro che il tirare di scherma coi lanzatori degli ontri, sapendo questo, anche non essendo un vile, anzi arditissimo, volete che si rigetta ancora qua? Volete che non cambia rotta, che non piglia fatalmente un altro verso, diverso da quello, lungo, indecifrabilmente lungo, che pigliò sempre? Alzerà l’ingegno e da Gibilterra taglierà direttamente per il Canale: scoprirà allora che quella è la via più breve per andarsene subito costeggiando per l’Africa senza bisogno di fare il giro di sopra, per le Eolie. Allora, ce lo scorderemo che arriva a maggio, bello e prezioso, che scende dalle Isole e ci porta la grazia. E allora ce lo piglieremo il culo a manate. Allora ci malediremo i giorni nostri che nemmeno pensammo, nemmeno tentammo di trovare un riparo quando sta peste nera galoppante venne a impestare e tempestare queste strettezze di mare…».

I pro del signor Cama, invece, erano, più o meno, questi:

«Quella passa, vi ripeto e dico. L’orca? Quella a voi fotte e pensa. Quella ha la sua piaga, e che piaga, piagona, altroché. Quella fece sosta e basta, fece sosta per quella falla vecchia che le squarcia la fiancata. Fate conto che si trovava in avaria e qui entrò in bacino di carenaggio. Appena può, quella si rimette in rotta come un fulmine, per riguadagnare il tempo perso, drizza all’uscita, all’aperto mare, all’oceano ovverossia. Quella qui soffoca. Se non era in quello stato, mai si fermava, st’evento raro mai lo vedevate, ve l’assicuro. L’avete vista come ci arrivò qua, su quel catafalco di alighe che puzzava di morto lontano un miglio, un’immortalona di quella razza, più unica che rara, puzzava proprio come chi è soggetto a morire, in maniera tale che mosche cavalline e uccelli carognoni la seguivano e la spiavano, contandole i respiri, volteggiandole sopra come a una vera carogna? Quella, magari, si sommozzò un momento, proprio per levarsi di vista a quella bella razza di compagni di viaggio, ma poi, giusto il pensiero di don Luigi, il luogo le dovette fare genio perché, calando calando, la dovette invogliare assaissimo la profondità che andava scoprendosi di sotto, sinché dopo due, tre miglia che si sprofondava, quando ormai col colore nero di pece della sua mole spariva come inghiottita in quell’ammasso di tenebra immensa, abissale, dovette spiegarsi che era quello che l’invogliava, dello scill’e cariddi, era che sommozzatasi sentiva l’oceano, lassòtto lassòtto sentiva, percosìdire da abitué, quello sprofondo d’abisso oceanico. Sì, lo dovette invogliare quest’abbaglio che pigliò. Starà, starà magari sinché non si scandalìa che qua, con tutta la profondità e il freddo d’abisso, e con tutte ste fere, sue conoscenti di quelle parti, non è il suo oceano. Dopo, che si starebbe più a fare qua? Qua come eserciterebbe le sue funzioni mortifere? con chi? forse con la minutaglia di pesci che può trovare qua e che passerebbe come acqua tra i cunei che ha in bocca? Lei nemmeno si risente col mucco, con la minutaglia. Allora che starebbe a fare qua senza materia prima e senza lingua di balena? ad aspettare forse lo spada, come va dicendo il nostro don Luigi? Secondo lui, se arriva ad assaggiare lo spada, la lingua di balena poi la schiferà. Ah, sto don Luigi mi fa ridere senz’amore. Don Luigi allora non capì che se la lingua di balena l’allicca tanto, dev’essere di sicuro perché non è boccone facile, a portata di mano, ma boccone che si deve conquistare, boccone che per arrivarci deve prima smantellare quarto a quarto la balena? Lo spada invece, che impresa sarebbe maciullarlo? Con lo spadino quella si farebbe lo stuzzicadenti: ma che gusto ci proverebbe? Eppoi, spada, spada, ma secondo don Luigi, quella s’attarderebbe qua d’ora sino a maggio? Ma don Luigi che fa, buffonìa? Quella, in questo stesso momento che noi ci ricamiamo tanto sopra, capace che già va levando le tende. Sinché starà però, sentite a me, non vi fate patemi, non ve ne accorgerete nemmeno. Lasciategli fare a don Luigi i patemi. Un drago, vedete un po’ dove gli va la mente a don Luigi: un drago che ci tiene in schiavitù e ci pretende pizzo, sgobbo e zìttiti come un vecchio camorrista. Ora, se devo dire, mi pare quasi quasi che don Luigi, magari, anzi sicuramente, senza intenzione da parte sua, gli fa torto a quell’iradiddio raffigurandoselo a drago. Perché, avrebbe forse bisogno di farsi drago per pretendere pizzo, sgobbo e zìttiti? Non gli basterebbe essere l’orca che è? Ma lo sapete, voi che a bordo, in navigazione, anche se non si corre nessun pericolo, gli equipaggi si dicono le preghiere non appena avvistano l’orca? Ma il torto più grosso che don Luigi gli fa a quel diocenescampi è di rappresentarselo come un camorrista che si getta di piatto e gl’impone ai cristiani di portargli sino ai piedi il pesce che lui deve ammazzare giorno per giorno nella sua qualità di orca. Ma qua, allora, non capimmo niente di st’orca? Da come se lo rappresenta don Luigi, pare quasi quasi che quel finimondo d’animale lo fa per forza il mestiere suo di dare morte, mentre non lo fa né per forza né per piacere, lo fa invece per natura. Perché, vi ripeto e dico, quel subisso là, quel subisso di orca là, l’intesa che gli misero, l’intesa che gli misero per iscritto nel libro figurato, l’intesa, sarebbe a dire, di orcinusa, gliela misero appunto per questo, per segnalarla, perché, come si dice, io te la segnalo e tu guàrdatene: segnalarla che lei è l’orca che uno si deve figurare come la Morte, dato che è l’orca orcinusa, l’orca che ammazza, ammazza e basta, perché per questo la creò il Creatore, per ammazzare e basta, e lei ammazza. Che può farci? Si può forse rifiutare se fu creata per quello? Dipende da lei? Dipende da chi la creò, dipende dal Creatore che la creò per ammazzare gli altri, e sennò non la creava. Perciò dico che può farci lei? Può farcela col Creatore? Pigliamo le puzze: che può farci? Vi pare forse che le semina di testa sua come fanno i cristiani coi gas asfissianti? Il Creatore gliele dette, le ghiandole puzzolenti. E il Creatore gli dette pure quei cunei e scalpelli tremendissimi che ha in bocca al posto dei denti. Il Creatore glieli dette come ferri del mestiere, del mestiere per cui la creò. Là sta tutta la sua terribilità, la sua invincibilissima forza. Con quei denti, se vuole, macina la roccia. Ma oltre quelli, che ha? Niente, se non fosse per i denti, sarebbe alla mercé del primo miserabile che l’attaccasse. Ha, tanto per fare un esempio, le pettorali ridicole come due manuncule, così corte, per giunta, noi lo vedemmo, no? che non si può nemmeno cacciare le mosche cavalline che gli fanno i martirii, andando e venendo come nuvolaglie sopra e dentro e fuori a quella piaga cavernosa. Eppoi, va be’, è immortale e tanti solo a sentirlo che è immortale, tremano, impallidiscono, non capacitandosi che proprio per questo, proprio perché non è mortale, ma immortale, non c’è da tremare e impallidire. È immortale, sì, ma se ci pensate, l’immortale ci dovrebbe fare meno paura del mortale. Perché? Ma perché, mentre il mortale, avendo il tempo contato, si deve spicciare a levarsi voglie, capricci e vendette: tanto, dice, da questo mondo prima o poi me ne vado, per quante disonestà e delinquenterie faccio, non mi possono trattenere qua in eterno, l’immortale invece, avendo tutto il tempo che vuole, non ha fretta di arraffare una cosa o l’altra, e poi, sapendo che sempre qua resta e deve figurare, ci tiene a non farsi una fama d’infamone. Eppoi, ci sarà pure chi lo invidia per la sua immortalità, ma ci pensate che tristezza lo piglia, l’immortale, se pensa che non morirà mai? E difatti non la vedeste nel libro la faccia di vecchio spaesato che ha, di vecchio senza amici né diletti? Un tristo, siamo d’accordo, ma un triste pure, non si può negarlo, un tristazzo. Che barbaro destino, però. L’orca, l’essere che il Creatore creò più potente di tutti i potenti perché la creò per fare la Morte, st’iradiddio e diocenescampi, sto subisso e finimondo d’orca, fatalmente sola, la sorte sua è fatalmente che sarà sempre immortale ma sola, sola per forza perché tutti, chi fa in tempo perlomeno, la scansano, dato quello che gli rappresenta. Ma non basta, la solitudine: perché con tutto che è immortale, che è l’essere più potente dei potenti creato dal Creatore, lo stesso le può succedere quello che le dovette succedere, dove quando perché percome lo sa solo lei e il suo Creatore, le dovette succedere e che le lasciò il segno, perdirecosì, cioè le sfondò il fianco che ha ancora sfondato e tutto cancrenoso, e in conseguenza di questo forse si squilibrò e da quando si squilibrò, strambò, le succede che sbatte in luoghi scogniti per lei e arriva qua in condizioni catastrofiche. Ma qua, che danno può procurare? Non la vedete come si sdegettò, come cadde in bassa fortuna? Qua, sull’onor mio, se non la conoscessi, direi che non si tratta dell’orca vera, sincera e genuina, l’orca che là sul libro ha quella terribilissima intesa, in latino nientedimeno. Orcynùs, sarebbe a dire, che come vi dissi, significa quello che dà morte, la Morte in una parola. Qua, direi invece che si tratta dell’altra orca, quella falsa, che è una disonesta imbrogliona, che siccome le rassomiglia, alla legittima orca, si spaccia per quella, si spaccia perciò per la Morte, allo scopo di addobbarsi bene la pancia, bene e senza sudare tanto, dato che davanti alla Morte, tre quarti dei pesci restano assincopati di terrore mentre l’altro quarto scappa. E questo soldo falso catanese è una che per tale segnale chiamano pseudorca. Sì, sull’onor mio, st’allettigata non mi pare nemmeno quella immortale, quella che dà morte, quel terribilio di orca, spavento di cristiani e d’animali…».

Il signor Cama e Luigi Orioles si dichiararono, insomma, l’uno pro e l’altro contro l’orcaferone.

Per via di parole, si finisce sempre per fare teatro, anzi peggio, teatrino, e questo fecero al dunque il signor Cama e Luigi Orioles, che pure erano persone, quest’ultimo specialmente, che quasi mai parlavano solo per sentirsi la lingua in bocca. Ma apparolarsi, pro o contro, intorno al nero, gigantesco, solitario, immortale orcaferone, mostrare favore o disfavore riguardo la sua presenza sullo scill’e cariddi, quando sapevano bene di non poterlo né trattenere né cacciare, perché questo era smisuratamente al di fuori della loro volontà, non era lo stesso che apparolarsi intorno al sacro, invisibile capello della Madrelettera, capello che la Madonna si strappò dalla sua testa per regalarlo alla privilegiata città di Messina, e d’allora, pare, qui custodito in una busta, la quale sta sigillata dentro un cofanetto che sta a sua volta incascettato dentro un forziere di vetro che a chiusura di tutto, sta sbarrato dietro un cancelletto? Non era lo stesso? Non era come disputare sopra quel capello millenario, sia nero o biondo, castano o bruno, bianco o grigio, o se sia corto o lungo, liscio o riccio, secco o lucente corvino? Era lo stesso, o quasi lo stesso. L’unica differenza era che l’orcaferone non era un capello e lo vedevano, lo vedevano anche miglia distante. E questo finì con l’avere la sua importanza.

Per tutto quel giorno l’orcaferone non si vide: stette sotto, o s’allontanò non visto per quei paraggi, là davanti comunque non si vide. Riassommò nel rosso del sole al tramonto, ancora dalla parte opposta a quella dove si era inabissato. Questa volta le fere stavano cogli orecchi aperti e si fecero trovare alla dovuta distanza dal punto di mare fracassato dall’animalone che riaggallava: ma anche se alla larga, gli stavano intorno, formando tutte insieme, di tutte le razze e colori, un grande cerchio variopinto, un grande e variopinto circolo, da dove ogni tanto si partiva qualche iiih, qualche risatella, da parte forse di qualche nicchiarella di primo pelo. Perlopiù però, stavano a rimirarselo silenziosamente, con l’aria di correre là da un momento all’altro e frascheggiargli intorno, se non fosse stato forse che ancora non lo capivano, proprio non lo capivano: non solo le abitué, ma anche le oceaniche, alle quali l’orca non doveva riuscire certo nuova, si vedeva da come ne seguivano le mosse, che ancora non capivano che gli succedeva allo spaventevole animalone, non capivano forse se quello che vedevano era tutto quello che c’era da capire oppure no.

Il giorno dopo, che era il secondo che gli albeggiava sullo scill’e cariddi, l’orcaferone dette una grande soddisfazione al Delegato di Spiaggia, tanto più gradita, quanto più inaspettata: una sorpresa nel vero senso della parola, una sorpresa che il signor Cama, ma non solo lui, gustò moltissimo e questo, una volta tanto, non era un mododidire.

Successe questo: il mare, sarà stato mezzogiorno, come da un calofaro di rema, come dalla spirale d’una vena persa di remamadre, una vena di bastardello, di montante o di calante, che dallo sprofondo filava, sfilava a summo quei pescicelli, tutt’un biancore davvero d’argentovivo, si era messo di punto in bianco a eruttare cicirella. Issofatto, a quella vista, si erano gettati alle grida: maremoto, maremoto. Le madri si stringevano al petto i vava, i padri si mettevano in collo i muccuselli, pronti a scappare in cima ai Peloritani, all’Antinnammare, perché è notorio che la comparsa in superficie della cicirella, il pescicello già formato, anche se ancora cogli occhi chiusi, di quelle grandi e misteriose cove di anguille che stanno ammatassate in letargo, lassòtto, sul fondo abissale, è sempre un primo, primissimo segno di catastrofe, come lo fu nel terrificante Ventottodicembre, quel terribilio di maremoto che sdiluviò appunto in quel giorno del millenovecentotto, quando di cicirella ne eruttò tanta e fu rigettata con tale violenza verso l’alto, che chi, come Ferdinando Currò, la vide in quell’alba di finimondo, disse che la colonna di cicirella aveva raggiunto con la sua punta più alta la cima dell’Aspromonte.

Trattennero perciò il respiro, fissando il mare nel punto dove la cicirella aggallava in un bianco lucente ribollìo e si spandeva intorno come una polla sottomarina, un soffione sulfureo.

Passarono i secondi fatali e non successe niente. La cicirella però continuava ad assommare: era solo un infioramento summo summo, lo sdipanamento di un filo argenteo di pescicelli, un filo rotto ma ininterrotto, veloce veloce come un calofaro di rema, schiumoso in mezzo al blu, che si incorollava e scorollava a getto continuo.

Quello solo succedeva: la cicirella che aggallava senza catapultarsi in alto. La fissavano sbalorditi, seguendone il flusso, quasi pescicello per pescicello, a bocca aperta, non credendo a quello che vedevano: perché, a memoria d’uomo, a memoria di pellesquadra dello scill’e cariddi, era quella la prima volta che la cicirella eruttava spontanea, la prima volta che non significava che aggallava e contempo o quasi, la seguiva subissando, a summo, il cataclisma: maremoto, terremoto, o mareterremoto, che la eruttò. Ma allora se non erano stati quei tremendi ribellionamenti abissali, che cosa aveva potuto sgominare e fare aggallare i grandi e fitti ammatassamenti di cicirella? che cosa poteva averle sconzate e lanciate per alto, quelle miria di anguilluzze appena appena covate e ancora in letargo? Di qualaltra specie di fenomeno di natura era segno allora, quell’aggallamento di cicirella se non era segno di mareterremoto?

Intanto, la lucente minutaglia cogli occhi chiusi, lenta, biancolina, nel flusso della rema morta, galleggiava verso riva come le alighe smosse dallo scirocco di ponente e levante, e i primi fili brillavano già, qua e là, rivariva, sulle rene della ’Ricchia e sulla marina. I più muccusi dei muccusi, per i quali quella cicirella che da sola cadeva a riva dal fondo del mare come manna, era una assoluta primizia degli occhi, si erano messi a gridare: «Figliò il mare, figliò il mare».

E subito, femminelle e muccusi scasarono con piatti e piattelli, mentre le madri si mettevano a trafficare per accendere il focarello. I pellisquadre tentarono di fermarle, di dire: «Aspettate, c’è sempre rischio, non può essere solo cicirella che erutta e basta, aspettate, vediamo prima di che morte moriamo». Ma quelle, voltandosi appena, gli facevano con la mano: ma che rischio e rischio, ma che vediamo prima di che morte moriamo. Con questo intendendogli dire che intanto vedevano di vivere con quel po’ di cicirella e quanto al morire, lo vedevano poi di che morte morivano: lo dovevano vedere giusto in quel momento, questo, per quei pescicelli che assommavano dallo sprofondo come per addobbargli la pancia a loro?

La cicirella galleggiava rivariva e femminelle e muccusi, sui calcagni o all’impiedi dentro l’acqua, l’andavano raccogliendo con la mano a coppo come scremassero il mare del suo quaglio. Le madri avevano già acceso i focarelli fra i mattoni, e quando muccusi e muccuselli portarono tutti quei piatti di pescicelli argentati, teneri e come di panna, l’infilarono filo a filo nelle stecche di canna tagliate sottili e si misero poi a bruscarli, passandoli velovelo alla fiamma della brace: subito, col fumo, si sparse nell’aria un profumo che avrebbe risuscitato i morti e le donne, girando le stecche alla fiamma, ogni tanto si voltavano a occhìare alla marina, sospirando alla vista della cicirella che continuava ad aggallare, a pullulare alla superficie col suo bianco argentato.

La cicirella, è notorio, è la nannata, il lattume della misteriosa anguilla, appena appena, di alcune settimane, cresciuto, e se la nannata si piglia a ditate, e com’è, cruda, cruda cruda o spruzzata con qualche goccia di limone, si mette in bocca e s’inghiotte, la cicirella, se non s’inghiotte, si scioglie in bocca, addentarla sarebbe quasi sacrilegio. Per questo di conseguenza, bruscarla alla fiamma non dev’essere mai più d’una semplice passata e ripassata, più che alla fiamma, al suo calore: quella volta, fra l’altro, la questione, bruscata o cruda, era di addobbarsene all’istante la pancia. Ma non finivano ancora d’inghiottirla, che gli faceva quasi veleno.

C’era stato, tutto all’improvviso, un rigetto più grosso di cicirella lì dintorno, il mare si era risentito in modo impressionante, ondeggiando e scavallandosi a riva con tale repentinità, che i cavalloni avevano pigliato in pieno i muccusi che sgocciolavano cicirella nei piatti, che prima sbattuti, sotto le ondate schiumeggianti, rischiarono poi di essere risucchiati dai cavalloni che si ritiravano. Poi, mentre l’attesa di chissà quale catastrofe li paralizzava tutti, si era sentito il solito fischio, e poi il solito rimbombo e poi, in quel punto dove eruttava, accorollata, la cicirella, il mare era stato scassato dalla enorme, lunga, tenebrosa mole dell’orcaferone, che veniva a galla tutto incicirellato, coi fili bianchi e rilucenti che gli ricadevano d’ogni parte e gli inzeppavano il cratere sul fianco sinistro, facendogli come un pullulio argentone dentro la grande cavità contornata di nero.

Come apparve, apparve loquente che era lui la causa, il benigno cataclisma, e la cicirella suo effetto: anche se non fosse stato vero, ma era vero, l’apparenza quella era. Le femmine, che finalmente vedevano i muccusi rimettere colore in faccia e rianimarsi per quei due fili di cicirella, gliene riconobbero il merito, immediato, a vista. La Palamara, addirittura, lo apostrofò, gridandogli: «Oh, elemosiniera, oh morte nostra elemosiniera…» e dietro a lei, con lei, come lei, le altre, tutte le altre, anche se ognuna si sforzava di trovare qualche parola diversa, personale, per ringraziare del pensiero l’orcaferone.

Il signor Cama, quanto a lui, si godeva la scena con l’aria di premiarsi tutto, sentendo quella gente seria, patita, che anche se apre la bocca, non l’apre mai per smuovere aria, sentendo cioè le madridifamiglia decantare la sua orca, rendendole merito per la cicirella che gli assommò: non doveva premiarsene? dell’orca, dell’unica e sola orca che ora, solamente ora, sperimentavano, del resto, non se n’era fatto lui personalmente garante? Eppoi, non sembrava persino che fosse anche un poco merito suo se l’orca si era trattenuta e trattenuta a fin di bene? E allora, anche quella manna, la cicirella, che gli veniva dall’orca, dall’abisso di mare invece che dall’eccelso dei cieli, non era, anche quella, un poco merito suo? Perciò, non era naturale che i complimenti che gli facevano all’orcaferone, li stava a sentire come se glieli facessero, in parte, contempo anche a lui?

I pellisquadre, quanto a loro, erano rimasti insalaniti, però non per lo stesso motivo che riscaldava le femmine e il signor Cama: l’aggallamento della cicirella, per loro, era un caso, perché solo col caso si poteva spiegare quella stranezza di fenomeno. Chissà come, là in fondo, fra tutto quello scuro d’abisso, l’orcaferone nel riassommare era andato a sbattere nei grandi, ciechi, misteriosi banchi di cicirella col suo dorsale, straviandone una parte, un rivolo in confronto a quella miriade, verso l’alto.

Ma il più fenomenale per loro, quello che li teneva a bocca aperta e li attirava, non era la cicirella che aggallava, quello cioè che vedevano e si spiegavano, era invece l’incontro o scontro fra quei due arcani marini i più contrari e opposti che si potessero immaginare, l’incontro o scontro fra l’immensa, nera, solagna, mortifera orca, e quei nonnulla di pesci, minutaglia bianca ancora con gli occhi chiusi, miria e miria di pescicelli corazzati dall’enimma della loro nascita. Quello, arcano di morte, questo, arcano di vita: erano come il principio e la fine del mare, e si erano toccati lì, sotto i loro occhi, e ora erano lì frammischiati, cicirella ed orca, i pescicelli della vita pullulanti nella piaga incarognita, dentro il fianco cavernoso della Morte.

Era come se l’orcaferone avesse ormai sterminato ogni altro essere, grande e piccolo, per oceani e mari, e gli restasse da sterminare solo l’anguilla, la misteriosa ovatrice, perché, sennò, per lui era come non avere sterminato nessuno: che gli valeva avere fatto deserti di vita, oceani e mari, se l’anguilla continuava, né saputa né vista, a implenare, a gettare e covare le sue uova, a spargere le sue miria di nannata, ad annuvolare gli abissi dei suoi incalcolabili banchi di cicirella, di mari di vite in letargo, sul punto di spigare, aprire gli occhi e partire, implenare e tornare, e covare, covare…? Poteva mai bastargli massacrare la cicirella per annientare l’anguilla? Doveva massacrare la madre per annientare la madrova, massacrare l’ovarina per annientare l’ova: doveva massacrare l’anguilla implenata per annientare un mistero, scoprirlo e annientarlo. Se ne era capace, l’orologio d’oro di precisione con catena e zecchini risplendenti che il vecchio professore di Messina regalava a chi gli avrebbe trovato un’anguilla implenata, se lo pigliava lui. Anche all’aldilà, quell’omicello amabile, pazziscolo, avrebbe allungato la mano per porgerglielo, si poteva giurarci: sarebbe stato lo stesso immensamente grato felice che qualcuno gli avesse trovato le sue amate uova d’anguilla, e quello era tipo di mantenere la parola persino con un orcaferone.

Ma poi, ammesso che fosse quella la mira ultima dell’orcaferone, che convenienza avrebbe mai avuto ad annientare l’anguilla e con l’anguilla, ogni ulteria vita marina? Ammettendo che sterminava anche l’anguilla, quelle miria e milia di arcano, chi sterminava poi? a chi portava morte poi, correndo maremare? a quale vita faceva da morte, poi? come, con chi sbrigava il suo mestiere di morte, poi? Il male ha bisogno del bene, no? e la morte della vita, sennò la Morte stessa morirebbe per difetto d’uso. Certo, gli restava sempre la fera, ma quella, s’era visto, una volta la poteva fottere, una volta, e poi capacissima, quella, d’inventarsi la maniera e il modo di farle perdere persino l’immortalità.

La cicirella che era venuta a sparpagliarsi fra la ’Ricchia, lo sperone e la marina, inargentava là dintorno la vista col suo brillio, e dai focarelli il suo fumo odorava al naso, e la sua carne di latte si scioglieva in bocca meglio d’un biscottino savoiardo.

Le madri, prima addobbarono muccusi e vecchi e poi portarono alcune stecche calde ai pellisquadre; gli occhi girati verso l’animalone, i pellisquadre masticavano la cicirella assortamente, come se i pensieri gli fossero andati al posto dei denti.

Al signor Cama, la sua stecca di cicirella gliela portò l’Americana, che era vedova e con le sue due figlie Costanza e Prudenza, l’aveva pigliato un poco a baliaggio, il Delegato:

«Vossia si profuma la bocca» gli disse l’Americana. «Pare manna che ci scese dal cielo e invece ne dobbiamo ringraziare quell’animalone.»

«Eh, sì, manna, manna…» fece lui. «Ben detto, ben detto, cara donna Guglielmina, manna, manna marina, e di sta manna, volenti o nolenti, dobbiamo ringraziare quel diocenescampi. E chi se lo sarebbe aspettato qua. Qua si pensava a chissà quale terribile male ci poteva fare e lui intanto pensava al nostro bene: ma il sottoscritto non se ne fa meraviglia, per il sottoscritto, modestamente, non si tratta di sorpresa. Peccato però, peccato che ormai s’improcintò a partire» concluse sospirando, come se lui gli leggesse a distanza nei pensieri all’orcaferone. Ma se lo sapeva lui che gli vedeva d’improcintato, ammenoché non lo dicesse per tacitare Luigi Orioles.

«Ma come? Ora se ne parte, ora che lo potevamo pigliare persino a benvolere? Ora che ci mise in gratitudine?» fece l’Americana, che forse esagerava a parlare di gratitudine per un orcaferone, ma parlava sinceramente e la stessa esagerazione, sua e delle altre, diceva che ormai era da un bel pezzo di tempo che nessuno, in mare, in cielo o in terra, gli dava motivo di gratitudine, colle madri cariddote.

Quello però, era lontanissimo dall’idea di levare le tende. Sì, stava sulla mossa del partire, ma oltre la mossa non andava. Faceva una sgroppata di un mezzo miglio in sopra, arrivando all’incirca all’altezza del paese delle Femmine, lì faceva dietrofront e tornava al punto di partenza. Se ne stava allettigato là per un poco e poi ripartiva in sotto per un’altra sgroppata d’un mezzo miglio e difatti, verso Cannitello, o massimo verso Villa, si pentiva e tornava alla sua posta al duemari, ora Jonio e ora Tirreno.

Pareva che l’imbarazzasse solo la direzione da pigliare. Quella mossa la ripeteva ormai da un pezzo, ora dirigendosi verso le Isole, ora verso Malta, ma ogni volta, quando già aveva pigliato una bella velocità e il mare si richiudeva nella sua scia e già si perdeva di vista, di colpo faceva dietrofront e tornava più veloce che all’andata, come si fosse scordato di qualcosa. Se veramente aveva quell’intenzione, quella di levare l’incommodo, si doveva dire che la pigliava veramente alla larga, flaccommodissimo.

Dopo un po’ che si muoveva sotto il sole, la piaga ripigliò di nuovo a puzzargli: risvegliato dal calore, il fetore della cancrena tornava a spargersi dintorno e siccome era un colossazzo, muovendosi spostava una gran massa d’aria e nel suo scattoso andirivieni spiravano verso terra vere e proprie borie fetenti, disgustose, e sventava sulla loro faccia una specie di scirocco incarognito, e questo rischiava di rovinargli il gusto della cicirella.

Quando saliva e dava il fianco sinistro, il grande cratere aperto nella carne biancastra macerata di salsedine, coi lembi di pelle schiumosi, orlo orlo alla voragine slabbrata, risaltava sulla nera, immensa superficie bombata, più nel quartodavanti che didietro, come il rovinoso squarcio di una nave colpita senza scampo in zona proriera. La cicirella che si era infossata nelle cavità della piaga, andando avanti indietro, gli sgocciolava viavia fuori, e di lontano pareva che le fere gli trafficassero intorno per raccogliere quella minutaglia, ma non doveva essere certo per quelle briciole che s’avvicinavano tanto al fuoco.

Videro che le femmine, perlopiù, gli bazzicavano ora abbastanza nei viciniori, mostrandosi ancora guardinghe, ma non più di questo, tanto è vero che gli sfarfalleggiavano intorno come ci civettassero per ingraziarselo, magari per intrigarlo in qualche loro mira: questo, almeno, sembrava da come si comportavano le fere, e questo sembrava pure la riprova che l’orcaferone non stava affatto per levare il disturbo. S’arruffiavano con lui le fere, se fosse stato veramente in procinto di partire? E quelle lo sapevano, figurarsi se non lo sapevano, quelle, se era improcintato o no.

Fu in seguito a questo che Luigi Orioles e Delegato fraseggiarono un altro poco a pro e contro:

«Vossia vedette?» fece per primo don Luigi, come se il Delegato passasse ormai per compare dell’orcaferone e gli si potesse chiedere conto a lui delle malazioni dell’animalone. «Vossia vede che non c’è regola né legge per lui? Viaggia, viaggia, non trova ricetto, non vive se non corre e sterminia, l’orca è la Morte, non può addimorare qua o là. E ora guardatelo come s’accomodò flaccommodo col gran culo sopra questo sofà di mare: perché, vossia non mi dirà ancora, per caso, che lo vede in procinto di partire?»





«Eh, dategli tempo, don Luigi caro, dategli almeno tempo di morire, percosìdire» fece il signor Cama e non si potette trattenere dal sorridere per la spiritosaggine che gli era venuta di fare. «Perché, se non faccio errore, quello entrò appena ora in convalescenza e difatti pare che si fa la passeggiata» si sentì in obbligo di aggiungere. «Eh, gli ci vorrà qualche giorno, glielo dovete concedere, prima che ripiglia le forze e con le forze, il viaggio. Eh, non lo vedete che si comporta come chi si alzò dal letto, sanato sì, ma delicato ancora, fa quattro passi per convalescenziarsi e subito si sente stanco, con le gambe monchie? Vi pare forse che, perché è immortale, non può sentirsi faglio pure lui? Un immortale ha bisogno pure lui di sanarsi, se gli fanno un cratere di quella sorta nel fianco, sanarsi, se non altro, per la bellezza della figura. Vi pare che la bellezza di figura non le fa gioco pure a un’orca?»

«Vossia la lasci stare per ora la bellezza di figura, e piuttosto, che dice vossia? che è ancora malatello? Ah, sì? vossia malato me lo chiama, quello? Ma se pare che il mare s’accuccia sotto di lui, se pare che smuove persino lo sciroccazzo di levante e ponente, e pare che si leva un vento, da come e con quanta potenza di velocità nuota…»

«Oh, ma quella orca è, non certo tonnacchiolo, si capisce che per quanto allettigata, mezza incarognita e mortizza, a voi vi fa tutta st’impressione. Disse giusto don Giulio: fete di morte, ma quanto a morire, levatevelo di mente, d’immortale si tratta. Un’altra, a quest’ora, a voglia quante volte sarebbe morta, nemmeno la carcassa resterebbe, e lei invece, eccola là, non pare nemmeno che ha tutta quella voragine incarognita sulla fiancata sinistra. Si mollò un poco in quest’abisso di fiumara e seppure ancora pallidella e debolicchia, si vede benissimo che si ripigliò. E difatti, con quel vaeviene, quell’apparente partire che fa, che ci dice? Ci dice, secondo me, che va rifiorendo come una rosa e di conseguenza va risentendo al naso l’oceano, e cioè a dire, la spaziosità che le abbisogna a lei per sua natura: Atlantico, Pacifico, Indiano, solo qui, in queste immensità d’acque, lei respira, si sente nel suo. Lo volete sapere, in due parole, che fa l’orca? Fa il cerchio della morte intorno al mondo, e gira, gira, incavallando onde e dando morte a rotazione continua. La Morte di terra cavalca simbolica un cavallo e di sella non scende mai, no? E lei, la Morte di mare, cavalca realistica i cavalloni d’onda oceanica e di là non scende mai e poi mai. Fateci caso, una potente anima in pena, che mai trova ricetto.»

«Se gli devo dire a vossia» gli aveva fatto allora Luigi Orioles, «l’impressione mia è che al presente, gira, gira, ma dove gira? Gira in un continuo vaeviene fra Calabria e noi, fra mare e mare dello scill’e cariddi, come andasse in visita ai suoi nuovi domini.»

«A voi vi va di scherzare, don Luigi. Voi vi credete che per quanto piagata, st’orca cadde in così bassa fortuna? e che divenne tanto invalida, da ridursi in questa fiumara, un animale sopra il quale il sole non tramonta mai? Drizzerà, drizzerà presto per Gibilterra, ve lo assicuro io. Sinché si sente sfessata, lo scill’e cariddi può magari bastarle, ma fate che le ritornano gli spiriti e le forze e vedrete, vedrete allora come si sentirà soffocata stretta in questa fiumara e come vorrà largasìa di mare.»

Le donne però, non lo volevano nemmeno sentire, quel tasto:

«Ma vossia perché lo fa fatalmente partito?» gli faceva la Palamara.

«Eh, ci fornisse ancora di questo mangiarello…» sospirava l’Americana, che pativa per sua figlia Costanza coi polmoni delicati. «Chi gli direbbe lèvati di qua e mettiti più in là?»

«Sì, sinché non ci rivediamo un po’ di lustro, sinché rimettiamo un poco di carne all’ossa…» aggiungeva donna Cristina. «Dovrebbe farcela questa grazia, una o due volte al giorno, sinché non ci addobbiamo un poco la figura che ci riducemmo tutti tutt’ossa, dovrebbe farcela la grazia, st’animalone provvidenzioso…»

«Non vi fate illusioni, femminelle, non ricamateci sopra…» gli faceva Luigi Orioles. «Si trattò d’un caso, puro e semplice, e voi, donna Cristina, non ci stonate con Provvidenza e Spirito Santo. Se quello resta qua, come prevedo io, resta, s’insedia e fa razza, altro che provvidenzioso, si metterà a farlo qua il suo mestiere, notte e giorno non farà che dare morte a destra e a manca qua davanti, e quando sarà maggio, lui si farà belle carneficine di spada e noi, a terra, ci mangeremo le mani, un poco per la rabbia e un poco per la fame. Sta cicirella ce la farà pagare salata, tanti fili di cicirella, tanti pulcinella. Noi ci mangeremo le mani e voi femminelle vi mangerete il fegato…»

Ma le femmine lo vedevano solo da quel lato, l’animalone, dal lato della cicirella, perché per esse si trattava di riempire la pancia ai figli e con quella cicirella gliela riempivano, e chi glielo procurava, orca o porca, per esse in quel momento era padre e madre.

Così, femmine a terra e femmine a mare, sia cristiane e sia fere, smaniavano ugualmente per l’orcaferone. Non partire, non partire, gli sospiravano con gli occhi le cristiane dalla riva, sperando in qualche altra mandata di cicirella; e le fere lo corteggiavano da lì vicino, civettandogli e facendogli le buffone come per rabbonirlo e tenergli a freno la collera, o forse per qualche altro loro recondito scopo: come si faceva a dirlo con quelle millunanotte?

Quella volta per la prima volta l’orcaferone era comparso fuor’orario; e per la prima volta era venuto a sentire lo sciampagnino della rema viva; e per la prima volta non aveva fatto una semplice affacciatella, ma si era dilungato tanto, che il sole, facendo svaporare il sale, gli aveva asciugato quel massacro di piagona sdillabbrata e conseguentemente, fatto inselvaggire il fetore.

Si era spinto in sopra, fino addirittura a Spadafora e in sotto, all’incirca fino a Villa, e tutte e due le volte per poco non s’era scontrato con lo zatterone degl’inglesi che tagliava dritto dall’una all’altra sponda, da Cannitello al Faro: ma eccetto lo zatterone, il mare era tutto suo, e dove lo lasciava lui, delle fere.

Queste non osavano dargli la minima ombra, e lui era andato sfilando solitario da mare a mare e nella gran solitudine dello scill’e cariddi, attorno alla sua mole gigantesca, attorno alla sua sagoma tenebrosa e rabbrividente, sembrava spirare un alone di spaventevole fatalità, come di un essere fantastico e irraggiungibile, irraggiungibile per qualsiasi via e con qualsiasi mezzo si fosse tentato di raggiungerlo, o diocenescampi di abbordarlo. Il senso di quello che si provava a guardarlo, era racchiuso nel suo fetore e nella sua apparenza di nera, grandiosa carogna ambulante: perché, quello e questa parevano stare lì apposta a provare che per forza, fatalmente, doveva essere immortale. La piaga, e si tornava sempre alla piaga, la piaga che alla vista sembrava menomarlo, doveva essere proprio quella invece che lo rendeva ormai, per la vita e per la morte, invulnerabile: come un essere dell’altromondo, per il quale vita e morte facevano una cosa sola, e lui aveva, contempo, tutte e due le cose insieme e nessuna delle due.

Quelle poche miglia di mare le faceva a velocità di siluro: nuotando, mandava uno strano suono che era nient’altro che un fischio, ma salendo, salendo, col massimo nuoto, questo fischio o sibilo, sgraziatissimo, a un certo punto quasi quasi s’ammelodiva all’orecchio.

Questo suono, forse, non gli usciva dalla gola all’animalone, ma dal frantumo di onde che faceva, penetrandole come un vento e polverizzandole: attorno alla affusolatura di nero coke, gli si formava come una nebulosità schiumante e questa forse soffiava agli sbocchi dello sfiatatoio e fischiava.

Le fere, a coda bassa, rincuneate qua e là, fra rientranze e sporgenze, scogli e rade, lo videro andare e venire, cogli occhi spalancati per il suo fischiare di sirena. Quando gli passava davanti, storcevano la coda perché vedesse che sentivano il dominio del suo occhio; e facevano un tale silenzio, che il respiro dell’animalone si sentiva sbuffare contro l’acqua, come il soffio di un vento. Gli facevano, insomma, le assoggettate, in apparenza, perlomeno: in realtà, sotto sotto, escogitavano, architettavano, perché si vide poi che la loro mira più immediata era di entrargli in confidenza, e la mira finale quella di levargli la riverenza.

Quando l’orcaferone la finì di partire e subito pentirsi, le fere allora pigliarono acqua, e per prima cosa, stringendosi, le femmine nelle prime file, andarono facendo un circolo movimentato di colori intorno a lui, come fossero curiosissime di dargli un’occhiata da vicino. E difatti, non appena l’orcaferone sfiatò, rigettando l’acqua che forse aveva incamerato allora allora, traforando le onde col suo nuotare sottomarino, subito, sfacciatamente, fosse ruffianeria, fosse puttanaggine, gettandosi tutte a fare: iiih… iiih… iiih… in un gran giocofoco di saltimortali, mostrarono di andarsene in visibilio per quel suo spruzzo bello, potente, venato d’azzurro, che dal mezzo del collo roccioso s’alzava, teso e gonfio, per aria.

A quella vista, prima sembrarono incantesimarsi in una specie di sdilinquimento muto, e poi qualcuna fece: ih… ih… come avesse il singhiozzo, e in un attimo le pigliò tutte un certo ridere di nervino a singhiozzo. A questo punto, come fosse proprio la gigantesca indifferenza di lui che più le attirava, due di qua, tre di là, quattro Naso a bottiglia e mezza dozzina di Bandiera Bianca, un branchicello di abitué e uno di Porpose, marrò, bianche e bluastre, come si fossero passata parola, si lanciarono contempo a nuovoliare verso l’animalone, incontro a lui, anzi sopra di lui addirittura. Lo zampillo, alto in quel momento tre quattro metri suppergiù, era giusto perché ci potessero arrivare con uno dei loro salti ordinari, e difatti, nuovoliando nuovoliando, lo saltarono senza pensarci due volte: e ve ne furono parecchie, per giunta, che saltandolo, riuscirono a strofinarsi col didietro contro il palo d’acqua azzurrino, e qualcuna, più capace o più viziosa delle altre, arrivò a poggiare addirittura la coffa del culo in cima agli spruzzi, slittando quindi via repentine. E casomai qualcuno non si fosse ancora scandaliato di niente, don Mimì Nastasi, esperto della materia, gliela dette lui la spiega: «Le doppie puttane» disse, come a commentario, dalla gistra parata in punta allo sperone ai piedi dei pellisquadre. «Glielo pigliarono per stendardo di mascolinità, lo schizzo. E per la verità, quanto a forma e proporzioni, gli andrebbe proprio a pennello per cazzo, anzi cazzone, a un tale animalone.»

Ora, mentre l’orcaferone teneva viva quella luminaria di spruzzi, dosando e durando il rigetto come pompasse acqua direttamente dal mare, quelle parevano non solo pigliate, invaghite, ma attirate addirittura, attirate, come mai prima forse da qualcuno, da qualcosa, attirate stranamente per loro, tutt’esaltate.

In poco tempo ci fu netta separazione fra fere grosse, che erano i maschi, e fere piccole, che erano le femmine: queste, senza differenza d’età, schiette e maritate, nonnave, vecchie naviscuola e muccuse ancora con la bocca di latte, scappavano tutte, non appena si trovavano in vista del tubo zampillante. Scappavano, scansando i mariti, liberandosi dei figli, abbandonando insomma casa e famiglia, onore e pregiudizio, strappate via da una passione rovinosa, fuori della loro razza e fuori del loro giusto mese di fottisterio, e cioè maggio, precise alle cristiane quando s’infatuano dell’uomo sbagliato, o quando le piglia una voglia fuori tempo.

Gran parte di loro, se non tutte, dovevano essere incinte, intorno ai cinque mesi: eppure correvano verso l’orcaferone, quel nero gigantone attubato, come non vedessero da anni graziadiddio e facevano una gran pomponella, le sfrontate, scavallandosi e ostacolandosi l’una con l’altra, e dandosi pure, in aria in aria, qualche scoppola, qualche culata e manunculata, come fossero sul punto di spennarsi tutte per arrivarci ognuna prima e accaparrarselo.

«Ma che succede? Eh, che succede?» chiedeva il signor Cama al quale, a forza di fissare sempre lo stesso punto, veniva agli occhi la lagrima e gli si velava la vista.

«Vossia non vede? Gli corrono davanti a cosce aperte» gli riferivano.

«Quello, a ste puttanazze fotte e pensa» faceva allora il signor Cama, che però non ci aveva messo molto a farlo maschio mentre sino a quel momento sulla sua bocca c’era stato solo quella, questa, lei, l’orca.

Sotto il suo fusto di spruzzi verdini lucenti, l’animalone se ne stava, in effetti, con l’aria straniata in mezzo a tutto quello svolazzare di nicchiarelle smaniose, vere o finte, come sbrigasse certi grandi e neri pensieri suoi, simili in tutto e per tutto alla sua mole.

Se ne stava, gran potentone sciacquoso, sotto quella specie di palma nana, stillante rugiada in pieno sole, come un grande pascià negresco che di ritorno dalla battaglia, dove fu ferito a un fianco, avesse fatto sosta col suo seguito nella frescura di un’oasi, per non strapazzare la ferita che ormai non sanguinava più, anzi già in via di cicatrizzarsi, e contempo, se gli scapricciava, pigliarsi qualche sollazzo con qualcuna di quelle danzose che accorrevano da ogni angolo dell’oasi e gli si sconchigliavano davanti. Stava lì, con la testa sotto la palma e la coda così lontana, da sembrare fuori di quella sua lunga affusolata, possente, tenebrosa mole.

I pellisquadre leggevano chiaro in quel flanellamento di fere, meglio che se fosse stato di cristiane. Trattandosi di femmine, ma anche di maschi che se non sono femmine, sono però quanto a mente e mentalità, esseri femminei tanto, quanto le femmine, se non di più, trattandosi allora, per dire più giustamente, di fere, che ne fanno ognuna perlomeno due d’ogni altra specie di femmina, perché sono femmine e sono per giunta perlappunto fere, poteva darsi benissimo che recitassero, facessero la scena, la scena, del resto, come stilano farla in tutto di tutti, la scena come stilano fare, farla dalla nascita alla morte, la loro medesima vita: ma l’aria, la mossa, quella era, loquent’eloquente, l’aria, la mossa, che stilavano a maggio, l’aria, la mossa del fottisterio. Ed era quello il più loquente, lo scoppiettio, come di castagnole, che tutte insieme, come accordate, si misero a fare dallo spacco sottopancia, quando gli strisciarono intorno come odalische e nessuna ardì di pigliarsi confidenze, quasi che se lo raffigurassero veramente come un pascià e come tale, se gli scapricciava, doveva essere lui a fare un cenno di degnazione alla prescelta.

Vogliose, incapricciate del mascolone, gli facevano sentire il verso della loro vergogna emozionata, la coda girata per sotto, a sventolarsi il nicchiarello infocato. Si udiva quel pititiare, quella schifoseria di pernacchiette, si vedeva quel mare là come infemminito, schiene su schiene, tornotorno, che respiravano gonfie, occhi e occhi che fra le ciglia socchiuse spiavano verso il tubo schiumante dell’orcaferone.

I pellisquadre si davano occhiate d’intesa come per dire: ma guardatele, le puttanazze, hanno l’agire talmente spudorato, che capaci di fargliene scandaliare persino ai muccusi che senso ha quel loro scodinzolamento a ventaglino e scorreggino intorno all’orcaferone, al suo simbolico stendardo venato d’azzurro.

Passarono dei momenti in cui, sia cristiani che fere, sembrarono aspettare una qualsiasi decisione dell’orcaferone: stavano tutti come in attesa, eccetto lui. Perché, quanto a lui, al supposto mascolone, le fere avrebbero potuto giustamente credere che si stava a pavoneggiare e fare il prezioso, commisurando forse il suo strumento coi loro nicchiarelli e certamente concludendo che per infilarsele senza fargli correre il rischio di essere passate da parte a parte, avrebbe dovuto escogitare un qualche ’spediente allo scopo di smorzare, contenere, frenare la sproporzionata lunghezza dell’armamento. Espediente come quello, per esempio, di Peppe Papano che quando si ammogliò con quello scardellino di donna Lina, per non lasciarsi trasportare dall’istinto e imporglielo tutto, sano sano, alla sposina, col rischio di sventrarla, proprio la prima notte di nozze, e per farglielo ricevere invece un poco alla volta, sempre con soffrire magari, ma con soffrire di dolcezza, ed era proprio il caso di dirlo, con dolcezza, il suo affarecinese che era una sorta di cosa di stampo asinino e poteva andare alle stampe, se lo accorciò, o per meglio dire, se lo imbrigliò, inanellandoselo con sette zuccherate, e furono queste, questi biscotti fatti a ruota col buco in mezzo, della forma giustappunto delle ciambelle di salvataggio, che gli servirono percosìdire da salvagente per la spagnatissima sposina. Peppe Papano, difatti, ne levava uno ogni notte, di quei salvagente dolci, e il suo affarecinese si calava un poco di più ogni notte a scandagliare nella divozione di donna Lina: te la mangiasti stanotte un’altra zuccherata, eh furfantello? gli facevano la mattina gli amici. Ma alla fine della settima notte, con quei salvagente donna Lina sapeva ormai nuotare da sola, senza spagnarsi più, e Peppe Papano, bisognava riconoscerlo, ce l’aveva portata, davvero, non per mododidire, con dolcezza.

Ma per tornare all’orcaferone, al fatto che quelle fesse larghe si sconchigliavano tutte alla vista del suo zampillone e questo a lui non gli faceva né caldo né freddo, per spiegarsi la cosa, bisogna immaginare forse che nel tenebroso abisso della sua mente mortifera non c’è posto per quel pensiero: un immortale come lui, in altre parole, forse non lo concepisce nemmeno l’accoppiamento a maschio e femmina, né per piacere né per dovere, e difatti un orcaferone non deve avere nemmeno bisogno, il maschio d’ingravidare la femmina e la femmina di figliarsi, dato che st’animaloni sono immortali, e se non muoiono, nemmeno nascono, perché dove non c’è fine, non ci può essere principio, sicché quelli che Dio creò in origine, sono gli stessi che circolano oggi e circoleranno domani. Anzi, si potrebbe scommetterci che non c’è nemmeno orcaferone maschio e orcaferone femmina: perché, che necessità ci sarebbe?

L’animalone, intanto, continuando a sbrigare le faccende sue, di netto a netto, ritirò l’azzurro stendardo, proprio come chi, fatto il suo goccio d’acqua, ritira tutto e si abbottona; poi sfiatò da tutta la pelle e sbuffò sott’acqua, generando un fischio come di vento d’acqua che ricordava ancora la tromba marina, il fischio di furia soffocata che fa quando per un miracolo si riesce con parole magiche, ma meglio ancora con cariche d’esplosivo, a strozzarla sul nascere.

Le fere, attratte e ritratte, rincularono disorientate guardando però sempre fisse verso l’orcaferone, come spiando, particolarmente al quartodavanti, dove stavano gli sbocchi dello sfiatatoio e da dove poco prima il getto d’acqua scoppolava fuori fra spume e spruzzi.

Fu allora forse, dopo questo e forse per questo, che a quelle millunanotte gli dovette nascere il sospetto che si trattasse di un cavallone di parata, del cavallone da circo equestre che compare tutto bardato e ammantato e ha imponente la figura, ma sotto è tutto piaghe e pus, tutto spolverato di segatura e di sabbia contro le mosche cavalline.

Ma fu quello, comunque, il momento in cui veramente c’entrarono in confidenza e cominciarono a levargli la riverenza. Da qui in poi, tutto il corteggiamento che mostrarono di fargli, come si vide bene in seguito, glielo fecero a trucco, allo scopo di metterselo nel mezzo e incavallarlo.

Corteggiamento? Prima, se fu, se fu vero, non finto, per scena, prima fu corteggiamento, o invaghimento o incapricciamento. Prima fu quello che fu, ma poi fu senz’alcun dubbio, scena, teatro, finzione, pres’in giro, in una parola fumo che gli gettavano negli occhi. Per esempio: siccome avevano capito che l’animalone ricompariva ogni volta con quella sua smania ammazzatoria, le buone femmine, per dargli quello sfogo, ma anche per non correre rischi in proprio, gli facevano trovare ogni volta, pronte all’uso, che galleggiavano nello stesso punto di mare dove lui riassommava, quelle fere che restavano viavia assincopate dal rutto, un bell’assortimento di carogne fresche e colorate, che l’orcaferone straziava tutto all’orbisca, in un grande tempestare di schiume e di sangue, senza scandaliarsi mai che gli smerciavano fere morte per vive.

Che facevano poi? Per tutto il tempo che l’animalone se la promenava in superficie col suo stendardo d’acqua, issato o ammainato, o che se n’andava flacco flacco nella rema morta come un veliero in attesa che una bava di vento gli soffiasse contro la velatura; o che se ne stava al galleggio, come incollato alle acque in bonaccia, le doppie puttane gli facevano la gazzosa, spumeggiandogli nei viciniori con le manuncule, in maniera tale che l’orcaferone poteva credersi che lo facessero per sciacquettarlo e alleviargli i tormenti della piaga voraginosa che gli feteva d’imputridimento massimo, favorita dalla infocata calmerìa di scirocco.

Questo, tanto per dire che erano tutte maganziserìe, quelle che gli facevano.

Quello stesso giorno, sull’imbrunire, ci fu una replica di cicirella. Giustappunto quando, di sopra, il sole gli era ormai girato di fianco e di sotto a lui andava cambiando la rema, l’orcaferone, che stava a galla, si era sommozzato, quasi senza dare nell’occhio, e circa mezz’ora dopo, come ci avesse messo tanto a toccare il fondo, la cicirella cominciò a pullulare in quel punto.

Fra blu e nero, si vedevano risplendere quelle miria di filettini argentati e quel luminio bianco, vivovivo, nell’aria che andava ombriandosi, sembrava opera di magia.

La cicirella, parte s’incanalava nella remamadre e vi si sperdeva; parte invece la pizzicavano rifiuti e bastardella e senza arrivare alla marina, veniva a galleggiare stavolta rivariva alle dune, dall’altra parte della ’Ricchia: lì, pure nella sopravvenente oscurità, potettero raccoglierne buon numero di piatti, seguendo il suo stesso brillio.

Pareva che l’orcaferone, come quei santi miracolanti che non sono creduti sulla parola, avesse voluto fare una replica del miracolo, dando con quel bis una risposta agli increduli e malfidenti come Luigi Orioles e tutta la comarca di pellisquadre che intestatissimi non facevano che ripetere: «Fu un caso. Eruttò una volta, non erutterà più». Ma orcaferone e mare non avevano ancora finito di mandare.

All’albeggiare trovarono che la sponda luccicava qua e là di altri di quei filamenti biancolini, che l’abbassamento di rema, durante il fermo della montante, aveva portato a riva nelle ultime quattr’ore. Stavano perciò a riempire i piattelli di quel rimasuglio notturno, quando là, in Tirreno, a non più di un miglio, un punto di mare si era fatto improvvisamente luminoso, come di latte, e quella era la polla argenté riaffiorata che aveva ripreso bella bella a incicirellare l’acqua.

«Madricella» esclamarono le femmine, fingendo di mettersi le mani ai capelli per tutta quell’abbondanza che le inondava. «Quello non ci dà nemmeno tempo di svacantare i piatti.»

Avevano già bruscato le prime stecche, ed erano arrossate, con gli occhi che gli sorridevano; e siccome era da tanto che non lo facevano, il sorriso sprizzava nei loro occhi come una scintilla lontana lontana, quasi sprizzasse dal lontano fuoco della loro gioventù, e per un momento pareva riaccendersi un residuo di bellezza. E poi, d’un tratto, dal sorriso passarono addirittura al riso, col riso che scoppiettava dall’una all’altra come si facessero il solletichio con gli occhi: correvano coi piattelli di cicirella, fra marina e casa e focarelli, afferrandosi per le braccia, tirandosi per la gonna, spingendosi o pigliandosi per mano, come fossero tornate tanto giovanottelle da competere, le madri con le figlie, nell’attizzarsi a scappare e acchiapparsi.

E così, dietro quel nuovo incicirellamento, fra gli sguardi strabiliati dei pellisquadre, l’orcaferone era riassommato ancora una volta, aggallando come d’abitudine, veniva ormai da dire, simile a un isolotto lavico in ebollizione, che raffreddandosi si mostrava ribellato, qua e là, da macchie di filamenti bianchi, striato d’argentature, di tenebrosi luccichii.

E mentre lo seguivano in silenzio, attentissimi, e lui si metteva a sfiatare l’acqua imbarcata, impalmandosi la testa con lo zampillo, donna Cristina Schirò col suo piattello in mano, rigato e luccicante di fili di cicirella, come non si potesse trattenere, come le venisse proprio dal cuore, gli aveva gridato questo appellativo sbalorditivo: «Oh anima pia, animona generosa e pia».

Così lo aveva appellato, quella specie di gigantessa nana, muscolosa, corta e malacavata, che faceva unguenti e medicamenti con le ossa di fera, tirava fuori i figli dal ventre delle madri e aiutava l’anima a partirsene per dove doveva. E una volta appellatolo, gli aveva fatto questo discorsetto, con le altre donne di lato, di dietro, che cennavano sì, sì alle sue parole, senza levare però gli occhi dall’animalone, come per appurare quanto gli si attagliasse a pennello, ognuna delle parole di Cristina Schirò:

«Chi sei, animona bontatosa? Chi sei che ci compari con l’aspetto di quell’animalona di funeraglia, della cosiddetta famigerata orca? Non puoi che essere, ci giurerei io, che un’animona schiva d’onori e premi, perché solo una tale animona, difatti, poteva incorporarsi in una così barbara, terrorizzante animalona, e questo allo scopo di non farsi riconoscere e ringraziare da chi la poteva riconoscere, da chi la doveva ringraziare. C’è dubbio che sei sta bella animona che mi t’immagino io incorporata dentro all’animalona? Quella, quel terribilio che fete di quello che fa, del suo mestiere carognoso, quella, la Morte insomma, che fete di morto, quella penso io, è l’apparenza, la tua mentita spoglia, insomma il corpo dove tu entrasti per venirci a gratificare a noi incognitamente. Sennò, mi domando e dico, come s’avvererebbe che chi porta morte a tutti, a noi invece porta vita? E perché, mi domando e dico, questo drago tremendissimo se ne venne qua, deliberato, come fosse questa la sua meta, per usarci un tale trattamento di favore? Perché, vorrei sapere perché lo farebbe, se non ci fossi tu, animona gentilissima, che l’ispiri, eh, perché? A me, Cristina Schirò, nessuno me lo leva dalla testa che tu, chiunque sia, tu laddèntro sei, dentro a quella nera, gigantesca carogna e la vai ispirando. Ma tu, tu, chi puoi essere tu, chi puoi essere stata tu? A questo non ci arrivo. Sei per caso anima di Purgatorio? Sconti forse qualche peccato e questa fu la tua condanna, questa di incorporarti in quel terribilio d’animalona? Ma di quale peccato, mi domando, di quale peccato si può essere macchiato uno come te, uno che si comporta così? Eh, chi puoi essere mai tu, per comportarti così con noi? Ci fu conoscenza forse fra te e noi? Per caso, ti ricordi di qualche buonazione, qualche pensiero o gesto delicato che qui a Cariddi ti fu usato in vita e ora ti vuoi disobbligare? Ma chi puoi essere, chi puoi essere stata in vita tu, animona bontatosa?».

La levatrice, in fondo, non si smentiva: anche ora, si partiva solo per dirgli grazie all’orcaferone per quel piattello di grazia che teneva in mano e poi, senza minimamente scandaliarsene, con quei perché, percome che per lei erano all’ordine del giorno, finiva che parlava intrigatissima con la stessa divinità.

Subito dopo però, senza pretendersi anche lei di arrivargli all’anima, Stena Palamara, a sua volta gridava all’orcaferone il suo rendimento di grazie e poi, col suo senso spiccio di praticità e il suo stile da cortiglio, pigliando un tono tutto accommarato, gli spiò all’animalone se aveva ancora intenzione, bontà sua, di mandare di quella manna, con quel flusso giornaliero, regolare e continuo. Se l’aveva, quella meritoria intenzione, per non farla perdere, tutta quella cicirella, che era davvero gran peccato se si perdeva una volta che se ne saziavano, lei e le sue comari si erano dette: saliamola, la restante cicirella che aggalla, saliamola, riversiamola con la sua stessa acqua salata dentro barili e barilotti: che ne sappiamo se domani è peggio di ieri? al peggio non c’è fine.

Gli parlavano all’orcaferone e contempo si facevano sentire dai loro mariti pellisquadre, ma a lui o a loro, parlavano serie, persuase, questo sembrava.

Intanto, se ancora non ne avevano tanto d’avanzo da salarla, ne avevano però, per abbuffarsi: e ora che a muccusi e vecchi gli usciva persino dal naso e dagli orecchi, ce n’era per saziarsi anche madri e padri. Le femmine levavano dal fuoco le stecche e ancora calde brucianti, le portavano, ora l’una ora l’altra, ai pellisquadre sullo sperone. I pellisquadre, che stavano come mammalucchiti dopo quella nuova passata di cicirella e i conseguenti purparlé di donna Cristina e della Palamara con l’orcaferone, sfilavano la cicirella, filo a filo dalla stecca di canna e se la mettevano fra le labbra come una sigaretta, e giusto d’una sigaretta dava l’idea, quanto a lunghezza e grossezza, quando la pigliavano fra i denti e masticavano il rotolino di carne quasi inconsistente attorno alle lischette tenere. Masticavano piano, tutt’intenti, assorti, come se quella cicirella fosse pietanza di fattura magarica e la macinassero e appallottolassero non in bocca, ma in mente: gli occhi girati a mare, assortamente, come se i pensieri gli fossero andati al posto dei denti.

Lasciando da parte il signor Cama che presente pure lui, se ne stava seduto con le spalle alla finestrella del suo casotto, in faccia al mare della sua orca, ma non c’entrava con loro, non c’entrava con la loro masticatura pensierosa di cicirella, sullo sperone, stretti in poco spazio, c’erano tutti i pellisquadre di nome e di fatto, e c’era pure un pellesquadra di chiamata, e questo era don Mimì Nastasi, accoffato nella sua gistra; e c’era poi un pellesquadra nonnavo e questo era don Giulio Vilardo. Fra i pellisquadre mancava don Caitanello, che stava sott’offesa, segregato volontario in casa. Mancavano poi i giovanotti che stavano in guerra, ma quelli, al momento di partire, non erano ancora pellisquadre fatti e per la maggior parte ormai non avrebbero potuto mai più farsi la pelle, da liscia e delicata, rasposa, simile alla cartavetrata per squadrare il legno, com’era giustappunto la pelle dei pellisquadre, ovverossia la pelle del pescecane, inteso verdone o squadro.

I pellisquadre, all’impiedi e come sull’attenti, per stare in nove dove sarebbero stati già stretti in quattro, incalcati, combacianti di petto, di spalle, di fianchi, l’uno pigliava e dava, invadeva o subiva parte della persona con l’altro; sembravano ficcati l’uno nell’altro, la faccia nella faccia, la faccia nel profilo, il profilo nel profilo, il profilo nella nuca, la nuca nella faccia: stavano insomma come incorporati, ognuno sembrava mezzo se stesso e mezzo un altro, uno era tutti e tutti erano uno, uno solo, che masticava e cogitava coi denti, con la faccia, il profilo, la nuca di tutti, e doveva essere proprio quel masticamastica e ruminarumina di cicirella e di pensiero, che li faceva fra loro somiglianti, come specchiati l’uno dentro l’altro, che li faceva apparire una sola persona affollata, e solinga, sana e mutila, una persona formata coi pezzi della figura di tutti, di ognuno e di nessuno.

Erano persone diverse e si figuravano una, però si figuravano muti, muti con la parola in bocca, e bisognava vedere se ce la facevano lo stesso a figurarsi una persona sola, d’un pensiero, non appena aprivano bocca e parlavano. Allora, non dipendeva più da loro, ma dalla parola, la parola avrebbe detto se si figuravano soltanto una persona sola, d’un pensiero, oppure effettivamente lo erano: perché, sinché uno se la tiene in bocca, è il padrone della parola, ma non appena la dice, a seconda del perché, percome la dice, e a seconda di chi la dice, è allora che rischia, rischia a volte che da padrone diventa servo suo e schiavo.

Difatti, non appena questo o quello si pronunciò di bocca sua, la parola gli riportò in faccia a ognuno, persona per persona, i lineamenti di natura. Fu come fossero incantesimati e il suono della parola li sciogliesse dalla loro fissità di mente, da quel loro figurarsi sfigurati tutti tuttuno, e ripigliassero a vivere di vita propria, col sangue che gli ricircolava nelle vene e a ognuno gli ricolorava i connotati coi colori della sua faccia e gli impulsi del suo animo.

Parlò questo, parlò quello e si venne così a sapere che l’orcaferone, con sole tre passate di cicirella, era arrivato a fare conquiste persino fra i pellisquadre: e questi, che essendo pellisquadre e non femminelle, qualche resistenza dovevano per forza avergliela fatta prima d’infidelirglisi, furono quelli, come di solito succede a quelli che passano da una fede all’altra, che lo decantarono con più zelo e naturalmente con più capacità di argomenti di quelle femminelle. Alcuni, addirittura, cominciarono a lodarlo, partendo dal gusto lasciatogli in bocca dalla cicirella, facendo, come in gloria sua, risuonare la lingua fra i denti e il palato.

Cosimo Sardello parlò per primo e disse:

«Oh, pare che trovò la trovatura, l’animalone… Oh, scasa e scasa la cicirella, scasa che pare che Dio disse cicirella».

Nunzio Schepis s’accodò a Cosimo Sardello e disse:

«Ma che si fermò solo per questo qua, per stanarci la cicirella a noi, sto terribilone?».

Seguì Arturo Palamara, quel linguto di facile contentatura e poteva mancare? S’accodò a Nunzio Schepis e come se si fossero passata parola con sua moglie, disse:

«E per il soverchio, non si potrebbero chiamare i riatteri e offrirgliela a loro, eh? Vi pare una malapensata? Oggigiorno i riatteri, se gli andiamo a dire: v’interessa qualche partita di cicirella? quelli pensano: nell’oro cademmo, questo pensano, ve l’assicuro io. Ma noi, per parte nostra, se non cadiamo nell’oro dei riatteri, cadiamo se non altro nell’argento. E così, finalmente, ci rallegriamo la vista con un poco di fammiridere e contempo facciamo pure cosa nuova, ingigniamo questi nuovi soldi americani di cui si sente dire ma noi nemmeno una lira per campione ne abbiamo ancora visto».

Già avevano l’aria di quelli che si gettavano di piatto, di quelli che con lo stecchino in bocca si godevano la vista dell’orcaferone che gli buscava la giornata a loro, con quel mandamanna giornaliero di cicirella, con cui, parte s’addobbavano la pancia, parte la salavano o la vendevano fresca ai riatteri: insomma, nicchio e calze di seta, bella vita se durasse, se durasse la cicirella dell’orcaferone…

Gli altri pellisquadre guardavano Sardello, Schepis e Palamara, e poi si guardavano fra loro, e poi tutti loro guardavano Luigi Orioles, come lo guardavano sempre quando per una cosa o per l’altra, si sentivano bisogno di un chiaro indettamento.

E Luigi Orioles, difatti, ci stava già cogitando, cogitando non tanto sulla necessità di pronunciarsi, che gli pareva improrogabile, quanto alla scabrosità di mettere in parole quello che aveva in mente di dire ai tre pellisquadre, e quello che aveva in mente di dire, nudo e crudo, sarebbe stato questo: ci facemmo gabbo e meraviglia delle femminelle e c’incappammo. Tre pellisquadre che s’adagiano in quella credenza di femminelle, tre pellisquadre che pure loro, tali e quali a femminelle, pigliano per benefattore un ferone, un orcaferone, ci vedono addirittura lo Spirito Santo incarnato dentro all’animalone pestifero. Ma si sentì mai dire?

Ma don Luigi, questo, così, nudo e crudo, non l’avrebbe mai detto, don Luigi non parlava mai nudo e crudo, non parlava mai per sfogo alterato di mente, e questa era la sua forza, questo il suo bello. Don Luigi stilava, per sua natura, ponderosità di parola e spassionatezza di parlare: nei suoi parlari si spersonalizzava lui per primo e la questione, come la impostava ed esponeva lui, non era mai mia o tua solamente, ma anche e soprattutto nostra. A Cariddi, per questo, non solo perché capobarca, chiamandolo all’americana, lo consideravano un bosso; e per questo, faceva l’impressione, tante volte, d’un continentale, un poco di diversa razza dalla loro; non solo per la pelle bianca, gli occhi celesti e i capelli biondastri, quando li aveva, ma specie per il sistema di ragionamento, mai scattoso di parole, sempre calmo, conciliante, non debole però, inflessibile anzi come l’acciaio. E così stavolta, quando il parlare nudo e crudo che aveva in mente, l’ebbe cotto a giusto grado nelle parole, cominciò col dire:

«Giovanotti, stiamoci attenti» e sembrava che non parlasse affatto per i soli Sardello, Schepis e Palamara, perché girava gli occhi su tutti senza fermarli su nessuno, come intendesse che tutti, per primo lui, si dovevano stare attenti. «Stiamoci attenti, ché col nonfare rischiamo di sdegettarci a debosciati. Ma per davvero, per davvero, pure noi, pelli di squadro vecchi scantesimati, pure noi, al pari di muccusi e femminelle, ci andiamo facendo delle illusioni solo perché il mare cacò qualche pugno di cicirella? Allora, ci riducemmo al punto che per farci un morso di miserabile illusione di vita, ci dobbiamo poggiare sopra a un ferone, a un orcaferone per meglio dire, all’essere più mortifero che circola per l’acqua salata? Insomma, ci riducemmo al punto, che per risollevarci da sta vita qua, ci possiamo fondare solo su quella Morte là? Poco ci manca che c’immaginiamo di vederci, belli e flaccommodi, sulla sponda, che tiriamo boccate di sigarette, dicendoci fra noi: ma com’è bravo, com’è servizievole sto ferone, che ci ammassa la cicirella alla riva, come fa con l’aliga lo scirocco di levante e ponente. Ci manca poco che ci vediamo così, eh? Noi che ce la sfessiamo sulla sponda e l’animalone che ci travaglia, per noi, eh? Se il sazio capisse il digiuno, dice il detto, il turco allora si farebbe cristiano. E ora invece, secondo noi, sto caso fenomenale, si verificò e si verificò in grande stile, eh? Questo fu capace di capirci a noi mortidifame, un turcazzo come lui si fece cristiano, ma non basta agli occhi nostri, gli s’incorporò pure lo Spirito Santo, eh?»

«E tanto impossibile vi pare?» gli fece Arturo Palamara, riferendosi naturalmente al fatto che l’orcaferone gli poteva fare benissimo quel lavoro della cicirella, e non al fatto che lo Spirito Santo aveva potuto o meno incorporarsi nell’animalone. «Forse che le fere, al tempo antico, non gliela davano una mano ai milazzesi a incamerare tonni e tonnacchioli nella tonnara?»

«Eh, qua vi volevo, al paragone di ferone con fere. Le fere, un tornaconto l’hanno sempre e si sa. Coi milazzesi il tornaconto era, lo sappiamo, il famoso pane spugnato con vino, per cui, sbrigato il servizio ai cristiani, si davano alla pazza gioia, scavallandosi per quei mari là, sotto le Grotte di Polifemo intorno a Capo Milazzo, più mbriachelle e sciampagnine che mai. Ma questo ferone, tremendo e solagno, che non conosce pianto né riso, né amici né nemici, né conosce, se ci pensate, vera vita o vera morte, mi sapete dire quale tornaconto, quale scopo avrebbe a favorirvi e servirvi? Il pane spugnato a vino, per caso? Quello che non vedo è questo, il tornaconto, lo scopo, ed è questo, questo che lo differenzia dalle fere, che mi preoccupa. O non mi verrete a dire, che per disobbligo e premio, si sogna di riceversi da noi la sua amata lingua di balena?»

«Per noi si può sognare quello che vuole» fece Arturo Palamara. «Per noi, sinché ci manda cicirella…»

«Più voi guardate alla cicirella e meno guardate a lui, meno vedete che più passano i giorni e più lui s’alloga. È questo forse che si sogna lui, e intanto con la cicirella ci fa stralucere gli occhi per non vedere come nel frattempo va pigliando fissa dimora.»

«Pàrlagli franco, pàrlagli spartano a st’incoscienti, Luigi» lo aveva spronato a questo punto don Giulio Vilardo, come se qualcosa dentro gli bruciasse, con un tono risentito, sdegnato, che d’altra parte si poteva permettere, avendoli visti tutti muccusi, quei pellisquadre là. «Diglielo chiaro, Luigi, non usargli delicatezza, diglielo chiaro che fanno schifo pure agli uomini morti, non ti fare scrupolo. E non li vedi che si comportano veramente come i cornuti che si trovano il mangiare sulla tavola e alla moglie non le spiano nemmeno dove lo pigliò quel mangiare, con quale danaro l’accattò e come lo guadagnò quel danaro: trovatura o incornatura, dice allora la gente. Diglielo, Luigi, diglielo quanto ti rivoltano, spartano parlagli, senza mezze frasi né perifrasi. E chi me lo doveva dire a me che un giorno mi toccava sentire coi miei stessi orecchi dei pellisquadre che non si scrupoliavano di fare sapere che loro ormai potevano levare mano, ormai se la godevano dal lastrico, con la gamba a cavallo, perché loro ormai, per spuntare la giornata e campare la vita, si basavano ciecamente sopra un ferone, sissignore, sopra un ferone. E dire che mi spolmonai a contargli tutta la misdea di padre e figlio calabresi che sto ferone piagato fece là davanti a Nicotera nel diciotto e poi l’impresa pazza di quel savio Ferdinando Currò che si fece trainare con l’ontro sino a Malta e là si arrese, si scappellò e tagliò la cima. Ma forse mi credettero? Pare che no. N’ebbero forse intimorimento? Macché, al contrario anzi. Secondo loro anzi, il ferone si sviò qua per fargli il servicello a loro, sommozzarsi e mandargli la cicirella in bocca a loro. Mi credettero? Si dovrebbe dire anzi che mi pigliarono per menzognaro. Il ferone, un mal’animalone? Il ferone, un finimondo fetente pestifero? Ma dove? Ma quando? Un tale animalone bravazzo? Un tale pezzo di pane? Chi lo sa che s’insogna don Giulio… Come no, capaci che questo pensano del sottoscritto, che chi lo sa che m’insogno, in mente a loro vorrei essere, come no, come no… Mi fanno offesa, mi fanno, sti culicacati, dubitano della parola mia. Ma l’offesa che fanno al sottoscritto la fanno in specie a quella degn’anima di Ferdinando Currò.»

Qui, a don Giulio gli successe però, come gli succede a certi vecchi, che mentre sono belli e ragionanti, attorno ad un dato soggetto, è come se questo, di netto a netto, gli uscisse di mente ma essi parlano ancora, parlano sempre, però con la sola bocca, le sole labbra, parlano con parole che non hanno più forma di pensieri, ma come di bolle di saliva, soffiate da dentro a fuori la bocca, in mezzo alle labbra.

Qui don Giulio, si era girato difatti verso mare e con un tono, ora smaccoso e ora risentito:

«Oh Ferdinando, oh Ferdinando» aveva prorotto, in fretta in fretta, come se l’amico suo s’allontanasse allora allora di là sulla Borietta cogli altri nonnavi suoi amici. «Oh Ferdinando, ma dov’è, dov’è che te n’andasti con la tua chiummitta? Dove, dove? Non te ne andasti per caso in cerca del ferone e successe che mentre tu calavi verso Malta, dove lo lasciasti all’epoca, lui calava verso qua dall’Isole? Oh Ferdinando, Ferdinando, tu non sai, non puoi sapere che succede, che successe qua. Non sai che ti venne a trovare il ferone, ti venne a trovare, sempre lo stesso, piagato e incarognito, preciso identico a quando tu gli tagliasti la cima. Torna, Ferdinando, senti a me, ripiglia terra, qua è il ferone, qua che t’aspetta a te. Lo scappellamento e i complimenti che gli facesti, lo toccarono forse, e forse non si scordò mai di quel mortale che si comportò con lui con cavalleria, e siccome era passato già tanto tempo e quel mortale, se non lo era già, ci mancava poco, poco per diventare da mortale vivo, mortale morto, forse per questo, forse per disobbligarsi, venne qua, venne, venne forse per darti a te un poco di tutta l’immortalità che ha lui. Ferdinando, oh Ferdinando, che è, non mi credi? Ma possibile, possibile mai che non ti scandaliasti che Morte o non Morte, con tutta quella sua piaga cancrenosa, e quel suo potente fetore di carogna, si trattava d’un essere che passasse un secolo non si scorda? Domandaglielo, domandaglielo a sti belli pellisquadre, e senti, senti, se non lo fanno capace, sto ferone, d’immortalarti pure a te, bontatoso com’è. Torna, Ferdinando, torna e vedi se non te la spalma in palma di mano, l’immortalità sua.»

Continuando a ripetere quella sboccataggine, però sempre meno smaccoso, sempre meno risentito, sempre più appenato invece, lasciò lo sperone e la compagnia.

Ora, il nome di Ferdinando Currò che gli uscì di bocca a don Giulio Vilardo, accoppiato all’orcaferone, fu per donna Cristina Schirò come se glielo soffiassero dal cielo: fu, in una parola, come una rivelazione, una rivelazione dell’altromondo, per essere più precisi.

Per la levatrice, era cosa notoria, questi traccheggi di anime, fuori e dentro il corpo, erano sempre all’ordine del giorno. Lei ne era persuasa, su questo non c’era dubbio: per lei erano le cose più naturali di questo mondo, quelle dell’altromondo, e ci metteva non solo passione, ma doverosità pure, come a dire che spettava a lei incoffariarsi con gli spiriti, perché lei era la sola, là, che se ne intendeva, dato che in gioventù, lei, per un capello non si era fatta monaca. Ed era quasi vero, perché il disamoramento per quella vita, disamoramento che poi era diventato ribellione e l’aveva decisa, quando ancora stava con un piede dentro e uno fuori, a scappare dal convento, lei se lo era sentito, secondo quanto diceva lei stessa, proprio nel vedersi fare scempio dei capelli, un manto ricciuto ricciuto, che non se lo sarebbe mai scordato, la sorella barbiera, che siccome la impicciavano, mentre si sistemava dietro a lei, aveva ronzato da parte coi piedi.

Di solito, solo le femmine, e nemmeno tutte, la seguivano in questi suoi sfantasiamenti sul corpo che dava l’anima e sull’anima che cercava un corpo: stavolta però, la seguirono anche i pellisquadre, anche se una parte, non tutti, ma quelli perlomeno che stilavano orientarsi all’agire tenendo di vista Luigi Orioles, quella vera testa pensante, pensante forse pure quando dormiva, la seguivano non certo per dirle brava alla fine.

Donna Cristina da un bel pezzo ormai s’andava smidollando seco seco per scandagliare chi c’era sotto quello che lei riteneva camuffamento d’orcaferone, chi era l’animona, bella e schiva di complimenti, che per fare quell’opera buona di mandare manna, di mannare cicirella in bocca agli affamati cariddoti, era percosìdire comparsa là, comparsa cioè, che per la sua grande delicatezza d’animo, prima che di anima, non volendo essere né ringraziata né complimentata, per non farsi riconoscere, era comparsa apposta incascettata in quella spaventevole, tremenda mole, tutta tutta funeraglia, funeraglia di dentro e di fuori, d’apparenza e sostanza: la mole difatti di quello che è l’orcaferone, la mole della Morte, che dove e quando arriva lei, per oceani e mari, è tutto uno scappascappa, ma se uno scampa, un altro c’incappa e si capisce benissimo perché l’animona s’incascettò giusto dentro all’essere più inguardabile, per venire qua a fare bene incognitamente. «Ma chi può essere, chi può essere stata st’anima bontatosa?» andava ripetendosi, una mano alla bocca, la fronte rughe rughe per lo sforzo di pensare, di ricordare, per meglio dire, a chi, a quale cariddoto potevano corrispondere i caratteri di quell’anima. Ma non appena la battezzò col nome e il cognome di Ferdinando Currò, allora si meravigliò moltissimo con le amiche di non esserci arrivata prima: «Proprio non mi capacito, non mi capacito…» faceva sinceramente scandalizzata di se stessa. «Non mi capacito come fu che non lo sventai subito: un Ferdinando Currò, un Noè, un gigantomo così notorio. Ma come? Ma se gli rassomiglia persino, gli rassomiglia anche all’esteriore? Confrontatelo con l’animalone: con quelle labbruzze arricciate, quella guardata di ominone bonazzo bonazzo, quei caratteri magni, magnanimi dell’essere che mai pensa a sé, ma sempre e solo agli altri, confrontatelo, confrontatelo e ditemi se quello non è don Ferdinando Currò, sputato lui?».

A parte tutto, non si capiva come facesse a confrontarlo tanto particolareggiatamente, quasi pelo per pelo con l’animalone, che si trovava perlomeno a due miglia di distanza e che per quanto bene lo vedessero, potevano vederlo però solo summo summo, nel nero dorsale affiorante dalle onde e là se si cercava una rassomiglianza, in mente veniva solo uno scoglio.

«Già, già» cominciarono a fare le commari. «Com’è che non ci venne in mente Ferdinando Currò?» E guardavano verso l’orcaferone, come per fare a loro volta il confronto: «Già, già, gli assomiglia tanto a don Ferdinando, che pare quasi quasi che gli arrivarono in faccia i tratti, quei tratti belli, belli contempo che ingenuoni, dell’animona che gli volò dentro. Già, già, ragione avete, donna Cristina».

«Che c’è? Che vi successe, femminelle, che vi riuniste a cortiglio?» s’informarono i pellisquadre, vedendole che confabulavano tutte in sentimenti, gli sguardi al mare dove sguazzava l’orcaferone. Ma chi s’ardiva dirgli ai pellisquadre la scoperta che aveva fatto donna Cristina? Si traccheggiarono un poco, ma nessuna s’ardì di pigliare parola, e alla fine s’ardì, anche se lei non aveva nessun bisogno di ardirsi, la più cortigliara di tutte, la Palamara, sarebbe a dire, la quale espose la cosa come un libro stampato, spersonalizzandosi, però sotto sotto, con qualcosa di sfottitorio:

«La qui presente donna Cristina» fece la moglie di don Arturo, «col suo occhio fino ci vedette Ferdinando Currò nell’indole bonazza di quel ferone. L’idea sua è che l’animalone è, sì, spaventodicristiani, quanto alla figura, ma è don Ferdinando in spirito che l’ispira e gli dice: sommozzati e mandagli a galla la cicirella a st’amici miei…».

Luigi Orioles mormorò qualcosa fra i denti, e capace addirittura che bestemmiò in quel mormorio, ma figurarsi se gliene faceva scandaliare ai presenti; chiamò poi la levatrice e come se niente fosse, senza mostrare alcuna alterazione di voce o di faccia, le disse:

«Donna Cristina, voi mi dovete dire: vi dissi mai niente io, vi disse mai niente nessuno, qui, io, altri, qualcuno insomma, ebbimo mai a ridire per questi vostri incoffariamenti con corpi e con anime? Avete o non avete fatto e disfatto a comodo vostro? Vi siete o non vi siete sfantasiata sempre a piacere vostro, senza mai ricevere osservazioni o rimostranze da parte nostra? Sì, vero? Vi sfantasiaste sempre con spiriti, fantasmi, anime, folletti monacelli e simili e consimili? E vi sfantasierete ancora, state tranquilla, perché, per quello che ci riguarda a noi uomini, potete allianarvi quanto vi pare e piace con queste nenticchierie. Però, vedete, stavolta no, stavolta vi dovete ritirare dalla scena: sta cosa non è cosa per voi femminelle, non vi dovete intrigare, non ci potete mettere bocca. Resi l’idea, donna Cristina? Sta cosa qua, è cosa troppo di mascoli, troppo seria e delicata… Quello, è già, com’è, un tale terribilio, che peggio sventura non ci poteva capitare. Se poi per giunta v’immischiate pure voi femminelle e ci aggiungete l’anima di Ferdinando Currò, qua ci possiamo legare una pietra al collo e annegarci tutti. Capiste, donna Cristina? Stavolta ve lo chiedo come favore personale: non c’intronate pure voi, donna Cristina, non metteteci bocca, lasciatelo stare quel ferone, non v’affannate a trovargli l’anima all’animalone…».

«Io non parlo più, se vi disturba tanto» fece donna Cristina, intesandosi tutta, duradura, sul bustone di nana. «Però, io non mi capacito che ci trovate voi di tanto azzardoso in questa innocenza di cosa per farmene proibizione di parlarne. Che male c’è, don Luigi? Vi scandalizza tanto che una fedele cristiana vi viene a dire che secondo lei, l’anima di Ferdinando Currò se ne migrò a fin di bene in questo Ventottodicembre di ferone? Forse l’offendo, Ferdinando Currò, se dico che pigliò questo sembiante per risollevarci con la cicirella? L’offendo, forse? Eh, vossia che dice, signor Cama: l’offendo forse se gli dico che se ne venne sotto mentite spoglie per esserci provvidenzioso? L’offendo forse? Vossia mi deve sinceramente dire se l’offendo oppure no…»

«Io dico no, donna Cristina. Dico anzi che onore gli fate, a don Ferdinando, immaginando che l’anima, che l’ispira lui l’orca verso la cicirella» rispose il signor Cama tutto serio. «E se ci pensiamo bene, la cosa si spiega, stando a quello che don Giulio ci raccontò di Ferdinando Currò e di quell’orca là. Trattandosi della stessa orca, precisa precisa, piagata e fetente, la detta orca, ricordandosi sempre delle belle maniere che le usò don Ferdinando quella volta che a Malta tagliò la cima e scappellandosi gli dette atto all’animalone che era vero, davvero immortale, ricordandosi di questo, dico, può darsi benissimo, a parere mio, che la detta orca, rivedendo morto maremare quel galantomo, per contraccambiare la gentilezza, pigliò don Ferdinando e se lo incamerò nella grande mole e di conseguenza, nella immortalità. Sì, perché no? tutto è possibile a questo mondo.»

E in così dire, il signor Cama smirciava verso i pellisquadre, non si capiva se per spavalderia o per la sfrontatezza della cosa.

«Vossia, in sostanza, dice che se lo sbafò in un boccone?» gli domandò allora la Palamara, finta ngenua, ma lui fu come se nemmeno la sentisse.

«O forse vossia intende dire che se l’incamerò nella panciona, nel senso che laddèntro ci vive come Giona nella balena?» gli domandò poi l’Americana, e questa volta lui rispose, perché forse gli pareva di non compromettersi molto:

«Sì, brava, una specie di questo intendo dire, una specie…».

Una specie, ma non della specie che intendeva donna Cristina. Questa faceva immaginari di anime e di spiriti, cose invisibilissime, che non potendosi toccare con mano, potevano riuscire pericolosissime. Il signor Cama, invece, non sapeva proprio se lasciare l’anima e pigliare il corpo o viceversa, e così, avendo voluto intrigarsi e fare comunella con le femminelle, si vedeva ora schiavo della parola che aveva detto: perché, per un verso, agli occhi dei pellisquadre, non se la sentiva forse di mostrarsi sfrontato sino al punto di avallare gli spiritismi di una monaca di casa come donna Cristina, e per un altro verso, non poteva, agli occhi delle femmine, ritirarsi completamente senza perderci di prestigio, sia lui che la sua orca. Non aveva nessunissima idea di come farcela entrare nell’orca e con l’orca, l’anima di Ferdinando Currò: come Giona forse? Come Giona, perché no? Se come Giona andava bene per le femmine, figurarsi per lui. E per le femmine sembrava che andasse, non bene, ma benissimo, vedere l’anima, una volta tanto, vederla una volta tanto visibilmente, gigantescamente visibile, con l’occhio della testa, una volta tanto, non con l’occhio della mente; e sembrava che andasse bene, benissimo anche per donna Cristina, che ormai aveva l’aria di avergli lasciato a lui, al Delegato di Spiaggia, che aveva autorità di parlare e di farsi sentire, la responsabilità di dare la spiega del mistero: perciò, se ne stava zitta, una mano alla bocca come per fermarsi le parole che potevano venirle alle labbra, le pupille strette, fisse sul lontano, nero ammassamento dell’orcaferone, come scrutasse là, nel mistero che lei aveva intravvisto, cogitandoci sopra di meraviglia, ora che era svelato e si chiamava Ferdinando Currò. Ma c’era da dire che come lei, ora, anche le altre femmine riguardavano l’orcaferone sotto quel nuovo profilo di pellesquadra, perché ora parlavano dei fatti della vita e della morte di quel gigantomo che era stato Ferdinando Currò, e ne parlavano come se ora, sotto quel profilo, gli si rivelassero quasi per dei miracoli. Un santo, un santo grande, un santone, commentariavano, continuando a guardare verso la mezzerìa dello scill’e cariddi, al mare dell’orcaferone.

A quel punto, Luigi Orioles apostrofò ancora donna Cristina e le disse:

«Lo sapete, voi, donna Cristina, che gli fate a quel meschinone di Ferdinando Currò, che nemmeno c’è per potersi difendere? Lo malfamate, essì, lo malfamate, mi dispiace dirvelo, ma voi questo gli fate. E dire che ve lo domandai come un favore personale, di non fare sta confusione di lingue, sto franciaspagna di cristiano e animalone, fra un cristiano per giunta che fu un famoso salvatore di vite e un animalone che nello stesso libro del signor Cama s’appella orcinuso, e orcinuso vuole dire, forse lo sentiste, che è animale mortifero, il più mortifero che si può immaginare, perché fa di mestiere l’ammazzatore, sarebbe a dire che fa la Morte. Ora, voi che siete tanto fedele cristiana, anzi per un capello, proprio per un niente, non diventaste monaca, voi mi dovete dire se non è sacrilegio confrontare un Noè con un orcinuso».

«Ma forse mi sentiste più che dissi verbo?» fece, come incagnata, la nanona.

«Ah, quanto a questo, furba, furbissima foste. Vi bastò passargli la parola al nostro spettabile Delegato di Spiaggia e ci pensò poi lui a completare l’opera vostra.»

Il signor Cama dovette pigliarlo per complimento, perché si mise a ridere, ridendo, ora sfrontato, col riso in mostra di gengive, e ora frontoso, col riso dentro, nascosto. Rideva così, un poco da rimbambinito, e forse non si rendeva conto che scherzando e ridendo, con nessun altro scopo forse che quello di fare reclame alla sua orca, dando una mano a quella spiritata di donna Cristina, rischiava di creare un nuovo santo miracolante in figura di quel nero diavolone che dove passava, faceva l’inferno. Insomma, dato che sul momento non poteva rilasciare carte da pesca, andava rilasciando, gratisamordei, patenti di santità.

All’alba dell’indomani si registrò una grossa novità: due in una, anzi.

C’era stata la solita mandata di cicirella e c’era stata poi l’affacciata dell’orcaferone: e subito, prima ancora che l’animalone sfoderasse il suo azzurro e spumeggiante stendardo fuori dallo sfiatatoio, senza alcun apparente motivo quindi, le fere avevano armato una pomponella da non potersi dire, una pomponella diversa dalle solite, che sarebbe stato più giusto chiamare impazzimento. L’orcaferone sfiatò e lo zampillo gli s’inalberò sul quartodavanti, impalmandosi nell’aria con la sua cupola di spruzzi. S’aspettarono di vedere le fere incantesimarsi a quella vista: stavolta però, stranamente, non dettero segno di risentimento o meraviglia, e senza fermarsi a guardare, continuarono la pomponella che avevano cominciato. Erano, forse più del solito, pigliate di frenesia, però si capiva che non era la vista dell’orcaferone che le spiritava, accendendole come rotelle pazze, non era lui, col suo stendardo di schiume, che gli faceva da incentivo all’impazzimento, anche se era con lui che gran parte di loro se lo sfogavano.

Non era più l’assoggettamento e l’alliffamento, forse trucchigni, forse no, che gli avevano manifestato sino alla sera prima. Ora, nuovoliando, gli sfarfalleggiavano intorno d’ogni lato, piroettavano e facevano capriole e saltimortali, senza più alcuna cautela, anzi, volando fuori dall’acqua, sbattevano addirittura contro l’animalone, gridando di finta paura, coi loro iiih, iiih, iiih, agri e tremolanti, di bambinelli rugosi e di folletti maligni, fra risatelle e piantolini. Di lontano, si vedeva come una girandola attorno alla gigantesca sagoma affusolata e dallo sgridìo che di là veniva, pareva per giunta che gli gettassero la baia, quasi che dall’oggi al domani, il come lo sapevano loro, lo avessero incavallato.

Come per levarsi da quel cortiglio, col fare dell’uomo di pace che leva la questione più che può, l’animalone aveva pigliato a slanciarsi in sopra e in sotto, con quella stessa mossa falsa del partire che già li aveva fatti illudere che issava e pigliava mare: una volta, toccando, in un vedere e svedère, le acque dei tonni verso il Capo di Milazzo, e una volta, come non calcolasse la distanza o non misurasse il terribilio di slancio che pigliava, andando a sbattere contro le scogliere di Scilla, che al tremendo urto, si sentirono rimbombare sopra e sotto mare.

Le fere però non se ne impressionarono: e difatti, un branco dove come per caso, quasi figuravano soltanto abitué, si misero a nuovoliargli dietro, attaccate a lui, come una lunga coda svolazzante, e le altre, che erano il grosso, trasvolavano miglia e miglia per sopra e per sotto, per Isole e per Malta, allontanandosi e subito riavvicinandosi, nuovoliando nuovoliando, come per semplice capriccio in un continuo fuoco d’artificio, facendo, in altre parole, pazzie strane anche per delle fere.

Nel mezzo di tutto quel variopinto fuoco d’artificio di fere d’ogni razza forma colore che si spostavano tutte insieme, a nuovolìo, successe però che l’orcaferone, in uno dei suoi imprevisti dietrofront, venne a trovarsi col quartodavanti dove un attimo prima aveva il quartodidietro: issofatto cioè, venne a trovarsi quasi interamente annuovolato dal branco di fere che lo seguivano nei suoi spostamenti come gli tenessero la coda.

Lassòtto, per un po’, l’orcaferone quasi scomparve alla vista: la frenetica nuvolaglia s’indirizzò nei paraggi della ’Ricchia, ma là, come incappassero in un potentissimo mulinello d’aria, sbatterono all’indietro e d’ogni lato. Tutt’in contempo, repentine, in grand’impazzimento di rotelle e rotelle di saltimortali, si spersero terrorizzate verso il largo: perché, e questo si capì a una sola occhiata, l’orcaferone, di lassòtto, da tutta la spaventevole mole attubolata, con quella pinna dorsale che s’alzava come a sguarrare il mare, aveva fatto mossa di abbrancarne qualcuna al volo.

Poi, a vederlo di là vicino, fu uno spettacolo da fargli trattenere il respiro. L’orcaferone, l’aveva pigliato una così terribile furia, da farli impallidire tutti: nero, gigantesco, avvulcanato, era come lottasse col mare medesimo e da quel massacro d’acqua si sollevavano montagne di schiume. Tutt’a un tratto però, nel pieno di quello spaventevole finimondo, come se gli avessero acceso la miccia al culo, l’orcaferone era partito fulmineamente per Malta. E altro che piagato, altro che allettigato: passò, come in trasparenza, davanti allo sperone, fischiando e svampando fra vapori di sale, passò lasciandosi dietro il mare come infiammato e divorato indelebilmente dal suo vertiginoso passaggio, gli passò davanti agli occhi e subito, contempo quasi, cominciò a sparirgli alla vista, nera, gigantesca sagoma affusolata, avvolta di schiume incandescenti. Cosa da restare per sempre a bocca aperta, insalaniti: perché, avviò l’elica e piattonando terrificantemente con la coda, si mosse e raggiunse di colpo la velocità della sua fama, la fama dell’animale marino più veloce del sole, e fu in Jonio come nuotasse in oceano, alla più alta velocità d’oceano, alla velocità delle sue alte crociere di morte.

Per qualche momento ancora, si sentì l’eco, insieme ovattato e rimbombante, che la coda dell’animalone mandava maremare, battendo a piatto e grancassa lo scill’e cariddi. Poi, si fece un silenzio sbalordito e fu solo allora che quei tre muccusi: Giovannino Nastasi, Nicolino Ritano e Sarino Scarfì, che si trovavano sul più alto della ’Ricchia, e si seppe giusto allora il perché, si gettarono alle grida, saltando e sbracciandosi a fare segnali, come guardie a terra di vedetta durante la passa nelle poste terraterra.

Ma prima ancora che la raccontassero tutta, si poteva senz’altro dire che in vedetta o non in vedetta, lassòpra stavano, e di lassòpra, con la vista del mare tutto sotto e davanti, dovevano per forza essersi immediatamente scandaliati dell’orcaferone che pigliava mare a subisso. Eppure, avevano aperto bocca solo quando quello già tracollava per Malta e i pellisquadre ormai erano stati pigliati in contropiede dallo scasamento dell’animalone. Scasamento dell’animalone, ma contempo anche delle fere, non bisognava scordarselo, anche se per il fatto che avevano gli occhi calamitati dalla scia spumosa lontana fuggente dell’orcaferone, quasi quasi gli sfuggiva l’altro spettacolo, assai, assai più grosso di vista, delle fere che a stare alle apparenze, si sarebbe detto che anch’esse levavano in massa le tende, spuliciavano della loro presenza lo scill’e cariddi: e forse, con quella partenza a gettasangue, l’orcaferone le aveva ingazzosate ancora di più, e se prima, putacaso, tutto quel loro fare di spiritate e trastullare era senza motivo, un motivo, ora, l’avevano, e grosso pure, gigantesco, un motivo per fare le baraondose: e poteva esserci più motivo di quello per festeggiare, di quello, cioè a dire, che quel malo compagno li liberava della sua, in ogni senso, ingombrante presenza?

Il fatto era, comunque, che tutto quell’impestamento di fere, in branchi scuole e colonie, sia forestiere e sia abitué, dalla prima all’ultima, repentinamente, senza farsi pigliare di contropiede, issofatto si erano lanciate dietro all’orcaferone in un nuovoliare bassobasso, come un vento che soffiava per onde, su onde, inarcandole, traforandole continuo continuo, ed era come facessero la sfida con l’animalone, come per vedere a chi veramente spettava quella tale nomea di più veloce del sole. E difatti, a quel che sembrò, non se lo persero di vista, gli tennero dietro sino allo sbocco in mare aperto, generando un tale senso di popolosità e di fracasso nell’allontanarsi, da sembrare che lo scill’e cariddi, dopo, avrebbe finito per sempre di essere animato.

Da lì, dalla linea dei due mari, la vista era come se un arcobaleno di colori confusi e pullulanti, riflesso dal mare nel pulviscolo del sole, seguisse, inseguisse nella sua vertiginosa corsa l’orcaferone, che di continuo gli sfuggiva, fuggiva come temesse, come sprezzasse quel trionfale accompagnamento, i ponti d’oro che gli gettavano alla partuta.

Quel rimescolio e quello svirgolettare colorato fra mare e aria, pigliò a sfumare verso Reggio, alla svolta dello Jonio per Malta: lì svanì e agli occhi fu all’incirca come dopo il tramonto, quando scompare il sole e gli arcobaleni infiammati che si lascia dietro, subito si cancellano, il cielo si scolora e il mare si vela d’ombra.

Passò un certo tempo, forse mezz’ora, e poi dallo sperone videro alcuni branchi di fere che caracollavano in sopra di ritorno, e videro che erano tutte brune, tutte abitué, tutte vecchie conoscenze. Di lassòtto, di quel gran numero di forestiere non ne risalì più neanche una: quelle volandiere oceaniche, dalle Porpose alle Grampo Grigio, dalle Bandiera Bianca alle Naso a bottiglia, dalle bianchelle alle marrò, dalle nere alle argentone, tutte, dalla prima all’ultima, le fere di quel gran campionario, di quel fenomenale concentramento di saraceni a Roncisvalle, erano sparite verso e fuori Gibilterra, negli oceani di sangue che si lasciava dietro l’orcaferone come calamitate nella sua scia, e forse per morte.

Era come se in un primo tempo non avessero saputo o potuto riconoscere chi effettivamente era quell’animalone piagato e mortizzo, che passava il suo tempo allettigato in quella fiumara di correnti, là, orlo orlo alla mezzerìa, dove lo scill’e cariddi è come uno sputo oceanico, un fassimile dell’Atlantico, mollandosi sotto, talmente in profondo, che ogni volta pescava la cicirella in letargo nei suoi abissi, o issandosi sopra a spomparsi d’acqua e fetori: e stava là, con una tale aria di babbione sminchiato, che c’era da pigliarlo, piuttosto che per il terribilio d’orca che era, per un gigantesco pesce da brodo.

Ma se l’avevano scambiato per qualcun altro, questo non poteva essere che una di quelle tali pseudorche che figuravano anch’esse nel libro del signor Cama, secondo cui si trattava d’una falsa orca, una bastarda che se si eccettuava la coda a timone e non a pala, aveva l’esteriore, nero colossale affusolato, con sfiatatoio, fetori e tutto, preciso sputato a quello dell’orca, come fossero uscite dallo stesso stampo. Per essere un’orca, a parte la coda, che le mancava? Non le mancava niente e le mancava tutto, le mancava innanzitutto di essere, essercene una e non tante, una, e unica, una come nessuna, non una come tante, le mancava cioè il privilegio e la fatalità che erano in potere del Creatore, di essere non un’orca, ma l’orca, e cioè l’orca orcinusa, le mancava, in altre parole, il privilegio e la fatalità per cui il Creatore creò l’orca, di essere la Morte. Ma quella, la terribilità dell’ammazzammazza, è dentro, nascosta nascosta, non figura all’esteriore, e la rassomiglianza che ha con l’orca è talmente impressionante all’occhio di ogni pesce, che alla pseudorca le basta e avanza per camparci di sgarro, da vera usurpatrice e diffamatrice: perché, mentre usurpa la fama dell’orca, contempo la diffama. Difatti, siccome una gran parte dei pesci, pigliandola per l’orca, si paralizzano di terrore quando l’avvistano, la pseudo, grand’affamata e cacona, può abbuffarsi come quando e quanto vuole, senza mai gettare né una goccia di sudore né, figurarsi, una goccia di sangue.

Ora, se veramente l’avevano scambiata per una pseudorca, cosa possibilissima del resto, considerata l’aria avvittimata e strambatizza che aveva, più da morta che di Morte, con tutta una metà della gran mole, per giunta, in quello stato di sconquasso carognesco, si spiegava benissimo allora perché non avevano ritenuto di doverle scappare davanti, pallide e tremanti, a prima vista. Si erano tenute solo un poco alla larga, ma non appena l’ebbero sventata, erano arrivate persino a farle sfottò e baia, a pigliarla a pizzola e zimbello. Però, se la pigliarono per pseudorca e per tale la trattarono, questo comunque durò sinché non si verificò lo strabiliante rivivibellionamento dell’animalone, che di punto in bianco si scatenava furiosissimamente, facendo tempesta nel mare sotto la ’Ricchia, e sventava le sue puzze appestanti e partiva e pigliava di slancio il grande e precipitoso mare del suo fenomenale nuotare. E le oceaniche, allora, Grampo Grigio e Naso a bottiglia, Bandiera Bianca e Porpose, l’avevano riconosciuta, allora, la tremendissima orcinusa, la mortifera orca: però, pure avendola riconosciuta, invece di scappare, si erano precipitate dietro di lei, alla Morte, competendo persino con la sua velocità, per restarle in coda e non perdere il contatto. E questo, non come sembrava in un primo tempo, per godersi sino all’ultimo lo spettacolo di quell’iradiddio che levava l’incommodo: perché, come si deduceva dal fatto che tornate le abitué, nessuna delle forestiere invece era più tornata, c’era da immaginarsi che in quel momento tutto quell’annuovolamento di fere d’ogni razza e colore se n’andassero per il canale nel risucchio dell’orca, come dietro alla loro fatalità: la Morte gli fischiava, le contagiava già di fetori di carogne, e le fere nuotavano dietro la colossale, tenebrosa piratona, ormai attirate e vinte, destinate.

Le abitué, tornando a spaziare sole nello scill’e cariddi, che ora, dopo tanto affollamento, dava come un’impressione di solitudine, continuarono a impazzirsi più di prima: sembrava quasi che festeggiassero l’avvenimento, ma non solo, veniva persino da sospettare che le teatranti, per qualche verso, c’entrassero personalmente in quella partenza a gettasangue.

E le abitué, difatti, non erano completamente estranee a quella partenza, né erano estranei quei tre figli di buonamadre che gridando e sbracciandosi, segnalarono dall’alto della ’Ricchia il via precipitoso dell’orcaferone con tale repentinità, che nemmeno se si fossero trovati lassòpra apposta per spiargli le mosse. Non si poteva provare che fere e muccusi ci colpassero o ne avessero merito, a seconda dei punti di vista: però, se colpa o merito c’era, andava diviso a metà tra fere e muccusi.

E difatti, in tutta quella esaltazione sfrenata, quel crepitio e sconcerto di suoni che facevano di davanti e di dietro, quell’impazzimento, in una parola, che le aveva pigliate tutte, abitué e forestiere, anche prima che l’orcaferone si alzasse la visiera, facendosi riconoscere, si spiegava col fatto che le fere si erano impallate di vino e spiritate. E chi le aveva invitate, facendo con loro a padrone e sotto, erano stati perlappunto quei tre muccusi.

Perché, bisognava sapere, alcuni giorni prima, Giovannino, Sarino e Nicolino, andando in cerca di elmetti e d’altra roba di guerra per le dune battagliate, avevano trovato, insabbiati tra le canne, una mezza dozzina di bidoni di benzina, tutti affumicati, che invece d’essere pieni di benzina, erano pieni di vino; inoltre, dentro latte longarine, anche queste lingueggiate dalle fiamme e sporche di nerofumo, avevano trovato un certo numero di lunghi e grossi pescidipane, di quello nero, tedesco.

Il pane, lo vedettero subito che ormai era ammuffito, e quanto al vino, avevano aperto uno dei bidoni e avevano sentito che svaporava fuori un odore di acetoforte che stordiva: vino di soldati, fatto con le cartine, pessimo in origine e figurarsi ora che era diventato per giunta acetoso.

Dato che non ne potevano fare uso, gli venne l’idea di sperimentare se le fere erano veramente, come tante volte avevano sentito dire, alliccosissime di pane spugnato di vino. L’idea, manco a dirlo, era venuta al figlio di don Mimì, che a otto anni, in conseguenza di testate contro pietre e di pietrate contro testa, aveva il cuoio capelluto che era tutto un brillio di intacche, un vero campionario di cicatrici: per questo, quanto alla testa di fuori e quanto alla testa di dentro, in storteria e sfantasiamenti, Giovannino la vinceva di qualche punto a suo padre.

Si era messo a smaniare, a parlare checchìando, tutto frenetico, quando lo aveva pigliato quel ghiribizzo di vedere che facevano le fere imbriachelle di pane spugnato di vino. Sarino e Nicolino pensavano però, che l’esperimento non potevano farlo, perché il vino non era vino, ma acetoforte, e il pane non era pane fresco e bianco, ma muffito e verde.

«Come no» aveva fatto, un poco sprezzantello, il figlio di don Mimì a quei due ingenuissimi. «Ora gli diamo panedispagna spugnato di marsala all’uovo. Questo gli davano i milazzesi: panedispagna e marsala all’uovo? Questi riguardi gli usavano? Eppoi, col pane muffito e il vino acetoso si spiritano meglio, no? si ribellano, sensi e sentimenti, no?»

Aveva ragione lui, non c’era bisogno di dirlo. E le fere, difatti, bastò che gli arrivasse il primo pezzo di pane acetoso e i vapori dell’acetoforte gli sbattessero in testa e subito, le prime prime, ancora in due, tre sole, si gettarono a fare una gran pomponella.

In gran numero, allora, cominciarono a precipitarsi alla ’Ricchia, lottandosi per i grossi pezzi di pane che i muccusi gli gettavano dall’alto e che esse afferravano al volo facendo a chi saltava più in alto e saltando talmente in alto, che ancora un poco e avrebbero pigliato i pezzi di pane direttamente dalle mani dei muccusi. Spiritandosi, mezze arraggiate e mezze sciampagnine, spiritandosi e scordandosi della innata vigliaccheria, non si erano tenute più: le videro allora, imbriachelle, svocianti e pulcinellesche, nuovoliare lillelille, nei viciniori dell’orcaferone e pigliarsi con lui tutta quella gran confidenza, che era quasi come gli facessero la baia, come gli facessero piede piedino sotto la pancia.

Ora, doveva essere successo che arrivando dintorno all’animalone col boccone nel becco, qualcuno di quei pezzi di pane acetosi, o se lo persero e lui ignaro se n’invogliò, oppure nulla di più naturale che attirandoselo dietro col sentore d’acetoforte, lo dirottassero alla ’Ricchia, nel mare dove i tre muccusi andavano gettando i pezzi di pane muffito e acetoso; e là, può darsi che parecchi di quei bocconi mammalucchini se li sciroppasse l’animalone: e difatti, non si trovava ancora in quei paraggi, quando il vino acetoso gli fece effetto, gli girò l’elica e partì di furia, repentino?

Comunque fosse andata, il fatto era che Giovannino, Sarino e Nicolino, che nemmeno se lo sognavano di mirare a ribellare l’animalone, avevano sentito un impressionante rimbombo che saliva dalla grotta sotto di loro e poi un grande squassamento d’acqua, un fracasso di mare che li rintronava, con gli spruzzi e le bolle di schiuma che si sollevavano per tutta l’altezza della ’Ricchia: di laddiètro poi, si era sprigionato un profondissimo fischio e il ferone, nel più alto del fischio, era partito nel modo che si vedette, o meglio, che si vedette e non si vedette.

Un secondo o due, erano rimasti a bocca aperta, trattenendo il fiato, pallidi pallidi, poi Giovannino aveva fatto: madre, madre, madre, e poi tutti e tre avevano gridato, presi di spavento, spavento però, più che d’altro, di avere combinato forse un disastro: perché, pensando alla cicirella che si perdevano con la partita del ferone, le madri come minimo li avrebbero pigliati a scoppole.

Ma se la passarono in cavalleria: le madri, forse perché doveva sembrargli spropositato che quei tre muccusi potessero in qualche modo averci a che fare col ribellionamento di quello smisurato gigantazzo, gli credettero che non ci colpavano. In ogni modo, se le madri si lagnarono un poco per la perdita di quella bella minna che gli dava latte d’anguilla, i pellisquadre in compenso avevano tirato sospiri grossissimi di sollievo e gli era venuto persino da ridere all’idea dell’animalone con l’acetoforte che gli spiritava in testa e lo sbatteva fuori dello scill’e cariddi a svaporarsi alle frescure lunghe e larghe di mare aperto prima e poi d’oceano.

«Ma che pigliò la via dell’aceto, quell’orca là? Si degradò? S’acetò?» gli domandavano al signor Cama, per fargli un poco lo sfottò.

Ma figurarsi se quello si lasciava sminuire la sua orca: chi si degnava, da vero immortale, solo di lingua di balena, poteva mai abbassarsi alla schifezza d’un pezzo di pane, muffito e tedesco per giunta, spugnato con vino di soldati, vino fatto con la polverina e acetoso per giunta?

«L’orca partì perché doveva» disse facendo un gesto largo verso est, dov’era Gibilterra. «Partì, si rimise in viaggio, perché quello è il mestiere suo.»

E lui non l’aveva previsto forse? Giusto il tempo di rinsaldarsi la fiancata squarciata, di ripigliare un po’ di cera e poi via, a navigare attorno ai continenti, a seminare morte e fetore.

«Vossia però» gli fece notare Luigi Orioles, «ancora un poco e quasi lo santificava per il miracolo che aveva fatto con quella cicirella. Ora, quell’anima pia tornò a essere pure per vossia quel soggetto tinto e dannivolo che dà morte…»

«Resta il fatto che la cicirella ci venne da lui e senza scopo: se ci fu scopo, sto scopo, quale che fu, a noi, non ci fu palese. Lo potete negare questo?»

«Noi» gli rispose Jano Scarfì in luogo di Luigi Orioles, che certo non erano quelle stesse parole che aveva lui sulla punta della lingua, «noi, se a vossia gli piace così, non glielo neghiamo. A noi ci basta che levò le tende e se ne partì.»

«E non ve lo dicevo io? E vi stava qua quella? A una col rango suo, solo l’oceano le compete, solo quello le gode…»

«E le goda, le goda l’oceano suo, sino all’unghia dei piedi le goda. E che le auguriamo noi, qualcosa di diverso, forse? Le auguriamo forse che le goda Jonio o Tirreno, sto miserabile scill’e cariddi forse? Oceano le auguriamo che le goda, oceano, oceanissimo…»

Per loro, per i pellisquadre, contava il fatto che, con o senza incentivo, aveva tolto l’incommodo.

Per un momento se n’erano stati tutti zitti, forse facendo un pensiero dietro l’animalone: i pellisquadre dietro il ferone, il signor Cama dietro l’orca. Solo le femmine non ci pensavano più. Conteggiandoli uno per uno, bruscavano gli ultimi gocci di cicirella: dai focarelli il fumo odoroso saliva per aria ancora una volta, e vecchi muccusi e muccuselli allargavano le narici per incamerarne quanto più potevano, perché quello era l’ultimo fumo.

E poi, si era risentito ancora don Giulio Vilardo che parlava e si sarebbe detto che aveva sempre continuato a parlare in mente sua da quando era comparso la prima volta il ferone e ora concludeva lapidario il suo discorso, dicendo come da solo a solo:

«Quello naviga e navigherà. Quello ripasserà ancora di qua, quando tutti noi qua presenti saremo morti e allora si farà vedere da quelli che saranno qui al posto nostro. Quello, sempre lo stesso, quello del millenovecentodiciotto, precisamente lui, quello di Ferdinando Currò, sempre lui, quel carognone, con la sua piagona che gli fete di carogna, sì, sempre quella, sempre quella…».

Per il solo fatto di non avere più di mezzo quell’ingombro, cristiani e fere, come per tacito accordo, ripigliarono subito acqua, contempo a terra e a mare, e anche se con parole e modi diversi, gli uni tornarono in auge nei discorsi e nei pensieri degli altri: e ci sarebbe stato da giurarlo, col reciproco compiacimento di ritrovarsi fra buoni, pessimi, vecchi amici.

I pellisquadre, come se fosse stata solo la presenza dell’orcaferone a impedirgli di varare sino allora, dopo mesi tornarono a trafficare, come per simbolo di bonaugurio, con il loro mestieruzzo. Per prima cosa, avevano tirato fuori e sbrogliato la palamitara, la mutulara, l’acciara e la sciabica; Luigi Orioles aveva sfoderato il ferro della traffinera e don Mimì le reste di ami sui sugheri delle lenze del conzo. Quelli si erano allungati in fila nel mezzo delle case, stirando le reti secche secche e controllandole ognuna, maglia a maglia, quasi fossero fresche di mare e ci sgocciolasse acqua; Luigi Orioles, con le boccettine della vasellina, le boatte di grasso e le pezze di lana, disposte sulla sedia davanti, oleava, lustrava e provava il delicato congegno del ferro; don Mimì, da parte sua, tornò a ranunchiarsi nella sua gistra, con le labbra zeppe di ami, e quella sua vista dette ancora, a vederlo, quella stessa strana impressione di sempre, di essere contempo pesce ed esca.

Ed era don Mimì, perlappunto, a personificare meglio la nonsenseria di quello che facevano: e facevano come sonnambuli, che dormendo a occhi aperti, si alzano la notte a fare quello che fecero al giorno, un giorno, e un lontano giorno: perché ecco che si fingevano rientrati dalla prima uscita, e nel fosso di canne fra le dune, dovevano avere già contrattato coi riatteri il pesce pescato, e ora andavano rimediando smagliature e strappi, riguardando galleggianti, piombi, romanello e ami, ed esche di pesci e di lana, e ferri e aste di traffinere, come dovessero varare ancora, appena calato il sole, e varare armando con ogni tipo d’armamento, con ontro, feluca e traffinera, con palamitara e con mutulara, con acciara e con sciabica, con rete insomma a maglia larga e a maglia stretta, rete per pesce grosso e pesce fino, per pesce di passa e pesce allogato, per pesce di fondo e pesce di scoglio.

Occhiavano intanto alle fere. Saltata in aria la casa dei Castorina, la visuale sulla marina e sul mare si era allargata: da dovunque potevano seguire il passapassa delle fere che facevano un continuo caracollo fra i due mari. Forse gli durava ancora l’effetto del vino acetoso, solo che sembravano passate ormai dalla fase sciampagnina alla fase dell’apatia e dell’immalinconimento, che viene sempre alla fine d’ogni imbriacatoria: lo spirito acetoso gli era svaporato e l’allegria era ormai rientrata nella smorfia beccuta di tutti i giorni, in quella impronta di sfaccia a sfottò che gli sagomava becco, occhietti e frontina, impronta tutta a riso, unica forse al mondo, anche perché eccetto i titolari, non fa ridere nessuno, meno che meno quelli a cui quel riso costa lagrime; e nuovoliando, nei branchi, ora l’una ora l’altra, di continuo spiavano lontano, per Malta o per le Isole, come ricercassero qualcosa e qualcuno che s’erano perse e che era certamente l’allegria e scialo di quei giorni, quel diversivo e novità di vita che gli era venuto con quella gran compagnia di maganzesi e volandiere oceaniche, contempo a quella dell’orcaferone che con tutta la sua terribile e fetente fama di orcinuso e di carogna, là, a loro, gli aveva fatto quasi da zimbello.

Nuovoliavano rasoraso, senza i voli e gli svolazzi che stilano solitamente, proprio come non avessero più fantasia né genio di niente: solo nel passare lì davanti saltavano fuori dall’acqua, come per uno scatto nervino, e spiando dalla loro parte, s’attardavano un poco, mentre doppiavano lo sperone, come se passata la novità, rivolgessero di nuovo l’occhio all’antico.

Così cristiani e fere si risentivano, quelli facevano la mossa di varare, queste ci architettavano sopra a quel varare, con la mente vigliacca e disastrosa.

Era passata la guerra, la carneficina, il mare di sangue, quel grande, roncisvalloso concentramento di fere oceaniche, l’orcaferone, Morte e fetore antico di carogna, ma le fere erano rimaste; le fere sole; le sole brune, le abitué, le vecchie parrocchiane: eccole là, bianca la pancia, bruni i dorsali, eccole là, corte e malecavate, che rientravano nel loro panorama, quello stesso panorama, lo stesso mare cioè, che i pellisquadre avevano sempre sotto gli occhi e sotto i piedi. Come l’Aspromonte e l’Antinnammare, Scilla e lo scill’e cariddi, gli scogli e i banchi di rena, i due mari e la linea schiumeggiante fra l’uno e l’altro, le reme vive e quelle morte, la ’Ricchia e le dune, la passa degli spada e le poste, gli scirocchi col miele e quelli col fiele, i mesi senza r e quelli con la r, i bastimenti che facevano rotta per Jonio basso o Tirreno alto, e le lettere che gettavano da bordo perché gliele impostassero: come queste cose male e queste cose buone, queste cose male e buone insieme, del loro panorama a vita. Come queste cose e con queste cose, al punto che quando quella bella razza d’infami ladrazze e schiattacuori, per una qualsiasi causa, sempre però momentanea, non si vedevano pomponelliare, sopra, sotto, fuori, dentro, per lo scill’e cariddi, sembrava allora, parola d’onore, che il panorama non fosse al completo, si aveva come l’impressione d’un senso di vita non interamente pieno. Quando non le vedevano in giro, quelle fallattutti quasi quasi se ne preoccupavano, quasi quasi sentivano che mancava qualcosa nel panorama, come se l’occhio si guardasse intorno difettoso. Senza fere, senza quel loro eterno, barbaro contrasto, sarebbe stato forse come non ci fosse più né gusto né merito a essere bravi, onesti travagliatori: sarebbe stato come non ci fosse più nessuna valentia a fare quel loro avventurato e sventurato mestieruzzo se ogni due, tre non dovevano sbrogliarsela con quelle belle sciscì.

Per questo, Luigi Orioles, alzando gli occhi dal ferro a tre punte e rivolgendoli al mare, dal lastrichetto di pietrebambine davanti casa sua, aveva esclamato a un certo punto come a commentario dei suoi ripensamenti, e indirizzandosi forse più alle fere che ai pellisquadre vicino a lui: «Eh, ora sì, ora sì, che siamo di nuovo tra noi e noi, ora sì che siamo di nuovo all’antico entro noi. Eh, ora sì, ora sì, che ci risiamo».

Ora sì: perché, ora, la fera veniva a dare una rifinitura alla scena simbolica delle reti stese e rammagliate dopo mesi che non sentivano mare, e prima che chissà quanto tempo ancora doveva passare perché lo sentissero, veniva a dare all’illusione come una sverniciatura di verità. Ora sì: perché, ora, fra loro messi là, all’opera con le reti, e le abitué che si promenavano avanti, indietro per i due mari, occhìando di tanto in tanto verso la marina e dando quasi l’impressione che si molassero i dentuzzi a seghetto, aspettando che i pellisquadre calassero di nuovo le reti, era come se niente ci fosse di cambiato, come se le barche perse fossero sempre là, all’asciutto, al sicuro, e se non si vedevano, era perché stavano fuori di vista dietro alla Lanterna Vecchia, dove tante volte, di malotempo, le tiravano.

«Ora sì, ora sì, che tornammo al tempo antico» andava dicendo Luigi Orioles, e i pellisquadre sapevano che il tempo antico non era solo quello passato, ma anche quello futuro. «Con quelle ce la battiamo» faceva, diceva, maneggiando il ferro, azionando il prezioso meccanismo a tre punte. «Con quelle la partita è sempre a vinci e perdi, mai a perdi, perdi. Con quelle siamo alla pari per capacità di braccia e di mente e quello che massimamente conta, siamo alla pari pure per il morire. Lei, l’infamona, a noi, quando ci piglia di mira, il morire ce lo dà come un tossico che ci somministra giorno per giorno, sinché il morire è più del tossico e allora ricomincia con un altro. Mentre noi a lei invece glielo diamo per morte istantanea il morire, con taglio netto, sgozzamento: ma con agonia lunga, con perdita di tutto il suo sangue, goccia a goccia. Sì, ce la battiamo con quelle: n’abbiamo sperienza che ce la battiamo, mortali contro mortali. Sì, con la fera è questo che ci consola: che muore, che può morire pure lei. Sì, ce la battiamo, ce la battiamo…»

Col dire: sì, ce la battiamo, il ferro della traffinera gli si raffigurava in mano come una strana arma che andava affilando giustappunto per battersi. Fra le sue mani, tenute lontane dalla persona per il fatto che poteva ferirsi, le tre punte d’acciaio scintillavano controsole ogni volta che scattavano dal perno, aprendosi fulminee ai lati come tre punteruoli a serramanico e tagliavano l’aria con un trac secco del congegno, una vibrazione contro l’aria che arrivava a malapena all’orecchio, ma metteva il cuore in subbuglio.

Luigi Orioles aveva un suo pensiero in testa, riguardo a tutto questo. Non era pensiero di oggi o di ieri, ma pensiero antico per lui, e in varie epoche, qui e là, un poco l’aveva detto e un poco fatto capire: ma quella era l’occasione giusta, secondo lui, per esporlo da cima a fondo, una volta per tutte.

Al solo scopo forse di rivolgersi a qualcuno in particolare, per comodità di esposizione, non per mortificarlo, non era proprio il tipo da mortificare nessuno, Luigi Orioles, parlando indirizzò la parola al signor Cama, che dallo sperone curiosava con gli occhi fra i pellisquadre, incoffariati come pazzi con quelle reti, così secche e rigide, che si storcevano come serpenti nelle loro mani, e disse:

«A vossia, ora, glielo posso dire che in queste ultime tre notti non chiusi occhio, pensando e domandandomi di continuo: se il ferone assoggettò le fere di primo acchito, chi l’assoggetterà lui? C’era, vossia lo sa bene, quella storia dell’immortalità, che magari non sarà vera al cento per cento e capace anzi che non è vera per niente, ma che mi teneva lo stesso col cuore sospeso: perché, mi dicevo, forse non sarà immortale, ma la gente lo crede tale e per lui questo è come essere per davvero immortale. Non vivrà in eterno, mi dicevo, ma intanto, il piacere di vederlo morto non l’ha dato a nessuno ancora. In qualche posto andrà a morire, per forza, con quella piagona incarognita: però, come disse Ferdinando Currò, chi può seguirlo e aspettare che se ne muoia, senza morire prima di lui? Perché, se pure non è immortale, camperà tanto a lungo per sua natura, che a paragone della vita d’un cristiano, può darla, sì, quell’impressione di immortalità. Sì, quella sua cosiddetta immortalità mi dava gran pensiero. Io, di chi muore non mi spagno, perché mi dico, se muore, è come me, di conseguenza, ce la battiamo: posso morire io per mano sua, può morire lui per mano mia, sarà chi sarà, quello che sarà: potente, tremendo, ma là, al dunque, quando la vita si gira di spalle e compare la faccia della morte, là defaglia lui non meno di quanto defaglio io, con la fera, intendo dire, non so se vossia mi sentì quando parlai prima. La fera è impigliabile, lo sappiamo: una volta pigliata, però, muore, fa sudare, ma muore. L’abbiamo vista morire, lo possiamo dire, ma l’animalone chi è, chi fu che lo vedette mai per mari o per oceani all’atto di morire o lo vedette già morto, gigantesco, che se n’andava alla deriva come una qualsiasi carogna? Qualcuno s’illuse di vederlo, sì, come s’illusero quel padre e quel figlio di Nicotera, e difatti ci lasciarono le penne. Per questo, ci arrivò qua ammantato di tutta quella fama d’immortale che nessuno poteva smentirgli. E ci arrivò, per giunta, con la testimonianza di un Ferdinando Currò, per bocca di un Giulio Vilardo: ci arrivò che feteva dalla Grande Guerra, feteva, che se si calcolava dal fetore, bisognava dire che si trattava di carcassona antica spersa per mare, e invece viveva, eccome viveva, non solo viveva, ma se dobbiamo stare al visto, si sentiva pure tutta quella lena di sommozzarsi e calarsene al fondo come avesse compartimenti stagni al posto dei polmoni, e riassommare poi con quell’inchiavatura, potente e fischiante, come di tromba marina. E vossia dice che non ci dovevamo mettere in pensiero, quando apparentemente se n’uscì fuori con quella novità della cicirella? Vossia dice che non ce lo dovevamo chiedere: ma che vorrà, che vorrà, perché gli dà a intendere alle femminelle che si presenta a mani piene, e che ci premia, ci benefica, a quale scopo, a che mira? Vossia ancora pensa che no, che ci dovevamo riempire i piattelli senza domandarci né spiare da dove veniva? Ma vossia lo sa, nessuno regala niente per niente e lo dimostra questo che ora gli vengo a dire. Di questo, vossia forse non seppe mai niente, dato che era imbarcato e non toccava mai porti italiani, oppure può darsi che qualcosa seppe, ma se seppe, seppe magari del bello, ma non del brutto. Vossia, insomma, ricorda quando, quanto l’illustrissimo signor Mussolini mandò a dire alla povera gente diseredata: figliate, figliate, fatemi, fatemi tanti balilla balilluzzi, fatemene quanto più potete, perché per ogni balilluzzo che mi fate, vi darò un premio di duemila lire. Brava persona, dicemmo, si compenetra, è veramente un ominone. Ora sì che si può dirlo che i figli sono ricchezza, moneta sonante. E ci fu chi ebbe il coraggio barbaro di stampargli dieci, dodici figli. Ma cresciuti e venuti di leva, insavanati nelle divise e sviati di casa alle guerre, si vide là, in Abissinia, Spagna, Albania, Jugoslavia, Russia, Africa, Sicilia, e tralascio l’Italia ch’è troppo lunga, si vide là, là e qua, per mare, per terra e in cielo, si vide insomma dove morivano, che i figli degli altri gli giovavano a lui, per questo li aveva pagati a quel prezzo, a duemila lire al pezzo, per giostrarseli a piacere suo. Regalava? Accattava, accattava per due soldi roba che non aveva prezzo, che non c’era denaro a pagarla. Ora, capì l’antifona vossia? Ora, pigliamo l’orcaferone e mettiamolo al posto di Mussolini. Per donna Cristina e le femminelle, la cicirella era manna che gli mandava l’animalone: la cicirella invece, era un caso, era un caso se aggallava contempo all’orcaferone. Ma facciamo finta che avevano ragione loro, le femminelle, e che la cicirella la rigettava espressamente lui, espressamente per noi cariddoti. In tale caso, se quello per i suoi piccioli voleva balilluzzi, per la sua cicirella che voleva in cambio, st’orca e ferone? Vossia mi smentisca, se mento, se m’invento: in cambio voleva o non voleva percosìdire il benestare? A senso mio, questo voleva, voleva che ci alliccassimo alla cicirella e di conseguenza ci abituassimo all’idea di vederlo sempre qua, un mannatore come lui. Sì, vossia dice: quello è un solitario, non s’imbranca mai e gira solo e pazzo, perché è la Morte e non può avere compagnia di vivi. Sì, ma facciamo il caso che trovandosi qua, fra cristiani che da terra, a ogni suo sorgere gli facevano l’inchino come al sole, e fere che dintorno gli facevano alalà, prima o poi succedeva, per forza doveva succedere, che pigliava gusto al comandare, gustava il piacere che dà il vedersi servito e obbedito da tutti in tutto. Facciamo questo caso qua, il caso, per davvero casobello, dell’orcaferone che s’avvizia a comandare. Ora, lo sappiamo tutti, che il comandare è meglio del fottere. E quando a comandarla ci sta uno che passa per immortale, la gente, la gente comune, comune mortale, prima di sollevare la testa, la gente, prima di muoversi per sprovarlo con l’armi adatte se è veramente immortale, ne passa di tempo, ne passa. Vossia m’intende ora, perché dico che col ferone qua, a farci la grazia della cicirella, amato e immortalato, ci potevamo speranzare? Qualcuno forse avrebbe mai mosso un dito contro di lui? Quello, qua, per lungo e per largo, per sotto e per sopra, per mari e marine dello scill’e cariddi, poteva fare regno e sdiregno suo sino alla consumazione dei secoli. E m’intende vossia perché, partitosi spontaneamente lui, tirai un sospiro e dissi: ora sì, che siamo fra noi e noi? Dissi fra noi e noi, ripeto e dico, perché con la fera siamo alla pari, non proprio simili ma simili con simili e non solo perché il morire l’hanno loro e il morire l’abbiamo noi che sarebbe già grande parità rispetto a chi morire non ha anzi ne dà, ma il solo morire sarebbe parità con tutti, con tutti gli esseri viventi sarebbe a dire, invece con la fera siamo alla pari come consimili, dal principiare della vita, anzi dal concepimento, alla pari cioè nel ventre della nostra madre, alla pari per il tempo che ci mettiamo a formarci, nove mesi noi e nove mesi loro e alla pari poi per tutta la vita, loro là a mare e noi qua a terra, loro a corrugare la fronte bozzuta per darci l’improsatura e noi a leggerle nella mente beccuta per pararci l’improsatura. Difatti, il bello con le fere, con la fera, anzi, perché sia abitué sia oceaniche, e oceaniche, sia Porpose sia Grampo Grigio, brunebianche o giallemarrò, sempre la stessa, una unica, sempre una e tuttuna è, il bello con la fera, dicevo, è che un Caitanello Cambrìa se la pensa alla coatta, piglia un nettaunghie e se ne va a lesionarla, come se si trattasse di pigliarsi la questione con un cristiano, tale e quale a lui. E precisamente questo mi pare il bello con la fera: gli pare niente a vossia? E a proposito, quando gli passerà l’incazzatoria, ci premureremo di ringraziarlo, don Caitanello, che questo bello, bell’antico, di sempre, che c’è fra noi e la fera, ebbe il merito di ricordarcelo, lui da solo a tutti quanti siamo».

Era fatale che per questo verso, sulla bocca di Luigi Orioles tornasse, prima o poi, il nome e la sblasata di Caitanello Cambrìa, che se ne stava ancora rintanato in casa, all’oscuro di tutto: d’orcaferone, di cicirella e di pro e di contro, e di conseguenza non sapeva nemmeno che nel frattempo, a lui, altro che la stretta di mano che si desiderava lui, erano arrivati a portarlo addirittura in palma di mano.

Sul finire di quello stesso giorno si verificarono due nuovi, grossi fatti. Il primo lo videro tutti e fu strabiliante a vedersi: tornò il ferone.

Il sole era appena calato di qua, e lo scill’e cariddi mandava in trasparenza barbagli dove rossi e dove rosei; era all’incirca l’ora del suo primo arrivo e con sbalordimento grande, ammutoliti, mammalucchiti, lo avevano visto rispuntare a subisso, di sopra, che girava dalle Isole, con una gigantosità di nuoto così travolgente, che era come fosse partito in quel momento stesso. Non è lui, pensarono sul primo momento: possibile mai che girò attorno all’isola in un solo giorno? D’altra parte però, non poteva essere altrimenti: perché, se partitosi per Malta, tornava per le Isole, doveva per forza avere fatto un giro completo attorno alla Sicilia, salvo che non si trattasse di lui, ma d’un altro, un altro orcaferone, beninteso. Ma in tale caso, quello, cioè quello di prima, di sempre, non era il solo orcaferone che circolava, non era sempre lui, allora, sempre lo stesso che circolava, piagato e incarognito, d’almeno mezzo secolo.

Ma era lui, lo vedettero bene quando verso Spadafora, fra un altissimo archeggiare di schiume, troncò di colpo il suo vertiginoso nuotare, venendo ancora avanti però, a corpomorto, per circa un miglio, prima che la carica di velocità si esaurisse tutta e la nera, immensa, affusolata mole finisse al galleggio, mezza attuffata sotto e sbavata dalle schiume di quel mare che l’arrivo stesso a sconquasso dell’animalone aveva ribellionato.

Sino a un momento prima avrebbero giurato che per tutto lo scill’e cariddi non avrebbe potuto esserci un silenzio più grande, ed ora invece si rendevano conto che questo era silenzio, vero impressionante silenzio, questo che si generava dall’orcaferone attuffato là, come alla fonda: perché solo ora che era ormai passato, ed era un’eco di cavalloni tuonanti per abissi di silenzio, milia e milia lontano da lì, solo ora gli arrivava all’orecchio il meravigliosamente pauroso tambureggiare di coda che sino a un momento prima, sino al mare di Spadafora, l’animalone aveva fatto sopra l’onde.

Si trovava poco fuori della mezzerìa, dalla loro parte, in quel mare che la sua sagoma ignota e tenebrosa faceva ora alla vista cupo e tenebroso, quasi nello stesso mare dove al suo primo arrivo si era ammollato sotto, levandosi da quell’intrigo di alighe putrefatte. Stavolta, non era infestato di alighe tutt’intorno, aveva però, un altro nugolo di mosche cavalline che gli voliava nero nero sul cratere della piagona, da dove riscoppiava fuori il fetore. E oltre alle mosche, guardando in alto, videro ancora degli uccelli carognosi, forse gli stessi della prima volta o altri, falchi, falconi, albanelli e cacciaventi, che volavano lassòpra, a piombo sopra l’animalone.

Non passò molto e dallo sfiatatoio zampillò fuori un getto d’acqua che era assai grosso, ma pure assaissimo basso: contempo, l’animalone cominciò a spremersi e a traspirare tutto di sudori e fetori, dalla pelle del gigantesco dorsale, che si faceva ora matta e ora rilucente come ebano. Sbuffando, respirando a vampate, ora sotto, ora sopra, come un vulcano di schiume, qualcosa di glorioso e intenerente spirava dalla sua figura massacrata, anche se in mente stonava pensare una cosa così per un animale come quello che faceva specie a vedersi, che tutto poteva spirare fuorché sensi di gloria e tutto ispirare fuorché sentimenti di tenerezza: ma forse non volendo, lo ammiravano per quel prodigio d’impresa natatoria e per quel prodigio di fiuto, come d’un cane, d’un cane che straviato, mezzo cieco, all’orbisca, ritrova miracolosamente la via di casa.

Per quei pochi momenti che restò in vista, sembrò sospeso fra il sole, che ormai scompariva, e la luna, che già compariva, come l’apparizione di un essere soprannaturale e tremendo, al quale anche il sole e la luna, agli occhi dei pellisquadre, sembravano rendere omaggio: perché, a parte tutto, bisognava proprio dire che la vista di un colosso così sgomentosamente rinserrato, tanto nella sua tenebrosa, allarmante sagomatura, quanto nella sua terribile, fatale nomea, poteva davvero riuscire sconvolgente, riuscire persino sconvolgentemente mirabile.

Poi, come d’abitudine, e come se tale abitudine non avesse nessunissima intenzione di perderla, si mollò nuovamente sott’acqua, calandosene forse sul fondo più profondo dello scill’e cariddi, o forse allontanandosi da lì sottomarinamente: questo, ogni volta, solo lui avrebbe potuto dirlo. Subito dopo, le fere sprizzavano lì dintorno, zigzagando freneticamente in quel mare, dentro e fuori, ora in grande silenzio, ora in grande pomponella, dando l’impressione, nell’insieme, come se lì, in quelle acque, avessero perduto o ritrovato qualcosa di molto prezioso. Molte di esse, fra l’altro, dovevano ancora sboriarsi del pane spugnato di vino acetoso, quello stesso boccone maligno che all’animalone non avrebbe dovuto passargli nemmeno per la prima pelle e invece gli aveva fatto quell’effetto catastrofico, per cui pareva che quel vino in cartina gli avesse incendiato le visceri di bebè centenario e inselvaggendolo tutto, lo aveva fatto partire come un fulmine intorno all’isola, a buscarsi l’oriente per il ponente.

Stettero tanto a meravigliarsi del fatto che in un solo giorno avesse potuto fare il giro intero dell’isola, che trascurarono quello che forse era un fatto ancora più sbalorditivo: il fatto, cioè, che era tornato, richiamato da chissacché, quando tutti, non solo il signor Cama, avrebbero scommesso la testa che da un bel pezzo ormai, infilandosi difilato per Gibilterra, si era rigettato nell’oceano.

Restava il fatto che l’orcaferone era di nuovo lì: di conseguenza, il signor Cama e Luigi Orioles erano al punto di prima, a pro e contro, e ripigliavano fatalmente la questione che credevano ormai caduta per sempre fra di loro.

«E ora, gliene volete dare dell’altro, per caso, di quel pane tedesco muffito e spugnato di vino acetoso?» chiese il Delegato di Spiaggia, gonfio, si sarebbe detto, mezzo d’indignazione per i pellisquadre e mezzo di ammirativa commozione per la sua orca, veramente sua, c’era da dire, se si considerava come se la pigliava a cuore.

«Vossia che consiglia?» gli fece con smacco Luigi Orioles, che di parte sua sembrava disfiziato sia dell’orcaferone e sia di chi simpatizzava con l’orcaferone.

«Io non consiglio niente. V’avviso però: quella parte ma sempre qua torna, e allora è inutile che la ribellate in testa, per farla partire a siluro, girando l’isola che pare che infiamma il mare, intanto che si svapora dell’acetoso. Però, a che prò? Anzi, c’è rischio che se non è oggi, è domani, in qualcuno di sti partimenti di testa, si ricorda chi è, che è l’orca orcinusa, e allora issofatto che se ne ricorda, dovunque sia, qualunque pesce sia, nuota e fa carneficina.»

«Ma come? Vossia non disse che quello non vedeva l’ora di levarsi da queste strettezze di mare per risentire largasìa di oceano? Quello, invece, mi pare a me che va e viene, se la promena un poco fra onde e sponde, ma di qua non si muove e forse ce lo dobbiamo piangere noi per sempre, ormai. Più prova di questa, che partì per levante e ci tornò per ponente? Ormai si capì che s’allogò qua davanti: ci mostrò preferenza, ci mostrò, bontà sua. E ne aveva da scegliere d’oceani e mari, e va a scegliere giusto questo, viene ad allettigarsi giusto qua. E ora, ora che per mano innocente di muccusi scoprimmo che c’è qualcosa che gl’investe in testa ed è capace di smuoverlo, pane nero tedesco, muffito e spugnato di vino acetoso, ora, vossia dice che non ci conviene ritentare, dice che dovremmo lasciare perdere? E perché? Perché fallì al primo colpo? Fallì l’arrivo, per essere precisi, la partenza però non fallì. E noi riproviamo, riproviamo con una dose più forte. Forse non può succedere che al secondo colpo piglia veramente la via dell’aceto e si stracqua lontano di qua, in quel suo oceano, sta cazza di orca? Eh, non può succedere forse?»

«Ma allora non capite che il vostro è strattagemma buono per fera, ma non per orca? La fera vi dà spettacolo buffonesco, vi fa le scene indecorose dell’imbriachella, mentre invece l’orca che fa? Parte, si leva dalla vista sinché è sotto l’alterazione di mente, ma poi qui, sempre allo stesso preciso punto ritorna. Sì, e ora si sperde, quella, col suo fiuto di canazza bracca. Eppoi, come vi potete sognare di strambarla dai suoi propositi, una potenza rocciosa come quella, di farle fare cosa che non vuole? St’idea di darle il pane spugnato di vino acetoso che gli venne a sti muccusi trastullari, voi la pigliate sul serio, sul serio voi v’illudete di poterla sviare con una tale trovata a trastullo? Ma quella, quella, vi ripeto e dico, non c’è potenza, eccetto il Creatore che la creò, che la può dirottare, che può dirottare cioè a dire, la sua mente dalla tenebrosità come di roccia della sua sorte, che sarebbe come dire dalla fatalità di essere e fare la Morte. Oh, giovanotti, ma ve lo volete mettere in testa che quella non è una quilibet qualsiasi, ma è l’orca, orca orcinusa, la Morte in una parola, la Morte marina? Ma sul serio, sul serio pensate di poterla fare fessa, d’incavallarla? Ma sul serio, sul serio pensate di poterci qualcosa, di influirvi, di cambiarle il principio?»

L’altro fatto fu, che dietro al ferone, però da Malta, mentre il cielo si tingeva di fiamma, una flotta di navi inglesi e americane, si presentò dal largo all’imboccatura e doppiando Melito Portosalvo, venne salendo come per lo scill’e cariddi, ma non arrivò al duemari, perché la fila di navi piegò e scomparve nel porto di Messina.

Da Cariddi non la videro, oppure non ci fecero caso. E quand’anche l’avessero vista, avrebbero aspettato solo di vedersela sfilare davanti, se proseguiva, tutto lì; e se non se la vedevano sfilare davanti, avrebbero pensato: fece base a Messina, lo stesso che dire: fece base a Costantinopoli, fece base a Valparaiso, tanto per dire, tutto lì. Dovevano forse pensare che l’arrivo di quella flotta li riguardasse in qualche modo? che li riguardasse tutti in generale e qualcuno di loro in particolare?

Ci fu dunque il ritorno dell’orcaferone lì davanti e ci fu l’arrivo di quella flotta inglese e americana nel porto di Messina. Sul momento, non c’era bisogno di dirlo, sarebbe stato impossibile vedere che specie di relazione, anche lontanissima, potesse mai esserci fra questi due fatti, a patto di non considerare che una flotta di guerra è anch’essa orcinusa, anch’essa dà morte. Ma si vide dopo, anche se questo, dopo, non poteva servire più a niente, che qualche volta, in questo mondo, le decisioni di un ammiraglio e quelle di un orcaferone possono, per una fatalità del destino, lavorare le une per le altre, le une con le altre, allo stesso fine.

Ora, dopo questi due fatti, ci fu Luigi Orioles che chiamò ’Ndrja Cambrìa e gli domandò se aveva voglia di farsi quattro passi per la riviera, un villaggio dopo l’altro: Ganzirri, Sant’Agata, Principe, Fiumaraguardia, Grotte, Ringo, e così via, via cioè verso Messina. Si trattava, se ne aveva voglia, di andare a dare un’occhiata e vedere, sentire che si diceva: se si diceva, cioè, se c’erano in vista novità per il pescatore, se c’era chi pescava, se s’incontravano riatteri, con pesce o senza, e che pesce e che prezzo, e se già stilava un calmiere e che lingua parlava questo calmiere, e se, calmiere o non calmiere, questo comesichiamava che si sentiva dire ora, intrallazzo o mercato nero, faceva sdiregno come si vociferava, o se c’era rigore di leggi e da parte di chi e come, e poi ancora, che denaro si usava ora, sonante o muto e chi c’era ora stampato sopra, e se questo denaro aveva deprezzato assai il denaro di prima, col profilo della bella femminona chiamata Italia, e di quel bagonghi baffuto che dicevano il re di quella Italia, o se l’aveva deprezzato poco o niente; se la gente, insomma, con la stessa lira di una volta poteva ancora accattarsi un chilo di pasta del Mulino Puleo, una boatta di salsa Cirio o Le Belle, cinquanta grammi di formaggio maiorchino, e per giunta un sapone marca Vaccarino, un chilo di sale fino o in luogo di sapone e sale, un’aringa per companeggiarsela con una pagnotta di pane, sul tipo di quelle del Canonico Annibale Maria di Francia.

«Insomma, ’Ndrja, capisti» gli concluse don Luigi. «Vai a dare una scandagliata per la riviera e poi ce la vieni a riferire. Specie se vedi barche a mare, questo in specie ci devi sapere dire. E siccome tutto è possibile, se ne vedi di nuove, nuove appena ingignate, col legno che ancora si sente, fresco che odora, informati allora, pèrdici magari un poco di tempo e domanda quale mastro d’ascia gliela scafò, se putacaso fu don Armando Raciti di Galati Mamertino o se putacaso fu don Lillo Rando di Ganzirri, o chi altri sennò: e che prezzo gli fece, sto mastro d’ascia, chiunque fu, e che legno usò, gelso o ciliegio, tanto per dire, e spiagli pure, se non è chiedere troppo, se la pigliarono a credenza o se la pigliarono per contanti. Resi l’idea? Capisti che ci preme di sapere, eh, ’Ndrja? E quando sapete, tu mi puoi dire, che vantaggio vi porta sapere? Be’, vedi ’Ndrja, sapere sarà già qualcosa, sarà sempre meglio di niente, meglio di ora, ti voglio dire. Perché, il fatto è che da più di un mese e mezzo ormai la guerra ci passò di qua davanti, e dopo un mese e mezzo la pace a noi ancora non ci venne: e d’altra parte, come può venirci, se non abbiamo barca, se non facciamo varo? Per destino nostro, a noi la pace ci può venire solo sulle nostre barche: sopra a ontro, feluca o palamitara, quando le vareremo però, quando ce le potremo riaccattare. Intanto, che possiamo aspettarci? La manna dal cielo? Manna di ontro, feluca o palamitara? Qua, per dirla con le femminelle, l’unica manna ce la mandò quello spaventoso, mortifero animalone. In quasi due mesi, ci vedemmo solo sta cicirella, dovuta però, insisto a dire io, più a un fenomeno di natura che all’anima bontatosa dell’orcaferone; e prima, campammo, si può dire, con quella favetta per muli e cavalli, non so quanti sacchi, che i soldati italiani, passando a gettasangue in Calabria, imbarcandosi lasciarono qua, rivariva, per non dire, si capisce, della merdarella di carne di fera che, come sai, di carestia, ci diventa pane e companatico, primo e unico piatto, tossico che c’intossica col consenso nostro giocoforzoso. Sì, sì, chi lo nega? per quanto animalescamente, campammo e ancora campiamo. Ma ci può bastare questo? Campare è vivere forse? C’è dignità in simile campare? Noi che fummo, che siamo? pescatori, no? gente che arma, vara, cala il conzo, lanza, piglia qualche pesce, e anche se lo vende per una miseria ai riatteri, con quella miseria s’accatta giorno per giorno di che vivere: insomma, siamo gente che lotta la vita col più barbaro nemico che esista, il mare, nemmeno a dirlo, gente che giorno per giorno battaglia, si duella, si collutta corpo a corpo con questo barbaro nemico, che tutto, in tutta la sua pericolosità, non si conosce mai per potersi parare d’ogni sua mossa, e semmai si arriva a conoscerlo, non serve più perché conoscerlo tutto è a prezzo della stessa vita: gente, insomma, che il pane se lo busca sudando sangue, e non l’elemosina mai, gente, t’intendo dire, che vive e muore con la sua dignità, senza dovere abbassare gli occhi di fronte a nessuno. Ora, mi pare proprio tempo a me, che ci mettiamo un punto a questo campare bastardo e vediamo se possiamo stilare ancora il nostro vivere antico, dignitoso. Come, mi domandi? Appunto: vediamo come. E il come, lo vediamo a seconda di quello che tu vedi nel grande mondo, andando a dare st’occhiata per la riviera. Insomma, c’ispireremo a quanto tu ci verrai a riferire. Però, però, solo ora che ti parlai, e ti parlai senza minimamente scandaliarmene, solo ora ti vedo, ti vedo come per la prima volta, e ti vedo che mi guardi fisso fisso, anzi precisamente, che mi guardi come alloppiato sulle labbra come t’aspettassi di vedere, proprio vederle, le parole che ti dico, contempo che le senti che mi escono di bocca. Ti vedo, insomma, che mi guardi con l’aria di non capacitarti di quello che ti dissi, ma in primis, di non capacitarti di me, di Luigi Orioles, in persona, che te lo disse, che anzi non solamente te lo disse, ma prima lo pensò, lo pensò di testa sua. Capisti, ’Ndrja? Solo ora ti vedo st’aria come mi guardi, che mi guardi, tanto per farti vedere, come se in questo stess’istante, in mente tua, tu mi ti spiassi a me: però, giusto il sottoscritto aspettavate, per dare st’occhiata in giro? voi non potevate prima? non avevate occhi voi? Eh, ’Ndrja caro: a parte che gli occhi tuoi ci vedono di più dei nostri, c’è poi che tu sei fresco di mondo e di finimondo, hai l’occhio fatto giusto per dare quell’occhiata. Eppoi, non mi vergogno di dirti, tutto st’allertamento e st’affrevo di muoverci, di rimenarci, per sollevarci, levarci da sto stato di degradazione, ce lo sentimmo, lo sai quando? appena qualche giorno fa e non fu per caso che lo sentimmo quel giorno invece d’un altro. Penserai: Luigi Orioles si presume un poco troppo, non fu per caso, dice, ma che prove ha? Giudica tu, ’Ndrjuzza: quello, quel giorno che guardandoci l’uno nell’altro come in uno specchio, trovammo finalmente il coraggio civile per dirci che la nostra vita, ogni giorno di più, si faceva vita di carogne, quello fu il giorno perlappunto che ci scotrumbò qua davanti, anzi dentro ai nostri stessi occhi, quasi miraggio lui, mira noi a lui, sto reregina di tutte le carogne. Il merito è suo, se vogliamo: il merito è suo, se oggi domani, da questo stato barbaro in cui ci sdegettammo, le femmine col piattello in mano e noi a pancia all’aria, come tanti pascià bell’e pasciuti, tutti con lo stuzzicadenti fra le labbra, ci risentiremo cristiani, non animali nati e cresciuti. Perché, vedi, ’Ndrja, quel flagello là non è che possiamo stare sempre qua a guardarlo e vedere che fa. Del resto, ormai si capì che fa: partì e tornò, e questo ci dice che s’avviziò, ci dice che si scordò dell’oceano per qua. Se lo lasciamo fare, ci ritroveremo che non avremo più niente da farci. Questo mare forse non c’interessa più? Vogliamo rinunciarci? Vogliamo, in altre parole, rinunciare al nostro modo di vivere? Perché, sennò, proprio da qui dobbiamo cominciare a mettere mano: da st’animalone che s’allogò qua davanti. Non si potrà debellarlo? Si confermerà per davvero immortale alla prova dei fatti? Ma il solo fatto di tentare, di ardirsi d’affrontarlo, perlomeno gli scalerà agli occhi nostri l’immortalità. Eppoi, c’è pure il lato morale della cosa, c’è che una sprovata gliela dobbiamo dare, anche solo per simbolo, anche solo per l’occhio sociale, anche solo per salvare la faccia, dico, agli occhi di scilloti, faroti, ganzirroti, principoti, paradisoti e persino di femminoti. Perché, dico io, facciamo il caso che questi o quelli varano, armano, armano e varano, beninteso, se loro, qualche cazza di barca, una lancitta perlomeno, la salvarono loro. Varano e varano, come tante volte si dice tanto per dire, alla morte, varano per liberare lo scill’e cariddi di quell’ingombro, perché sennò sarebbe la fine dello scill’e cariddi e di tutta la gente che campa sopra lo scill’e cariddi, qua all’isola e là in continente: dissi per questo prima e dico ancora ora che varano alla morte come tante volte si dice per dire, tante volte, cioè tutte quelle volte, nemmeno a farlo apposta, che non ci sarebbe niente da dire perché sarebbe tutto da fare, senza bisogno né perdita di tempo a dirlo, in questo caso, dico e ripeto io, nel caso perlappunto che questi o quelli varano per orcaferone prima di noi, di noi che l’orcaferone l’abbiamo più di tutti sulla pancia, sarebbe bello questo per noi? Perciò, inutile traccheggiarci: se vogliamo comparire ancora a fronte alta sullo scill’e cariddi, sotto bordo all’animalone gli dobbiamo arrivare per forza noi per primi. Ora, non ci possiamo certo gettare allo sbaraglio, andandoci a nuoto, andando cioè a dire, a morte sicura. Allora, andiamoci col verso, pigliamolo alla lontana e cominciamo intanto a stabilire questo: lui è a mare, noi a terra. In primis in primis, ci necessita perciò la barca, barca che non può essere altro che palamitara. E per ora fermiamoci qua. Dopo, lo vediamo dopo che abbiamo la barca, l’armamento che ci necessita per varargliela contro. Ora, pensiamo alla barca, vediamo come possiamo arrivarci, vediamo come ci dobbiamo regolare, e in primissimo vediamo che fine fecero i mastri d’ascia, che intenzione hanno… È tutto, resi l’idea? per quell’orcaferone là, che se veramente n’usciremo, ce lo appenderemo al capezzale in riconoscenza. Vedemmo la morte cogli occhi, e veramente, non per dire, la vedemmo, veramente la vera Morte orcinusa vedemmo, e questo ci sforzò tutta in fuori la voglia di vivere, c’intrigò a campare con tutti i sensi e i sentimenti, st’effetto vitoso ci fece l’animalone. Che succede alle volte nelle tempeste, eh, ’Ndrja, che succede? Succede che alla fine la chiumma si dichiara vinta, tutti piegano il collo e da quel momento, di momento in momento, aspettano solamente l’ondata che li annegherà. Però, quando l’ondata che pare mortale arriva, ed è un cavallone d’acqua e di vento che fischia e schiumeggia, alzato con le zampe per aria sopra la chiumma e ogni uomo già si speranza di mondo e si rincunea sotto, mentre il terribile cavallone si sdirupa sopra, li sconfonde, acceca e come per sempre gli leva il respiro, e tutti, inghiottendo acqua, pensano: affogai, in quest’ultimo istante succede però, che il cavallone si ritira, la barca torna all’aria e ogni uomo cerca allora con gli occhi il compagno vicino, si contano l’uno con l’altro se ci sono tutti e, poi, subito, c’è chi ripiglia il timone, chi rimpugna il suo remo, chi svuota la barca dell’acqua imbarcata. Insomma, dopo quel terribile istante in cui vedettero la morte con gli occhi, fanno come avessero deciso di non arrendersi, e si direbbe che proprio lei, la morte vista con gli occhi, gli avesse ribellato il vivere che prima della morte, essi stessi, col loro scoraggiamento, avevano ormai mortificato: avanti, forza, sursincorda. Si spronano allora gli uomini in periglio. Vediamo qual’è la situazione, vediamo se è proprio disperata o se ci possiamo mettere rimedio, vediamo, vediamo, se c’è modo d’uscirne. E se non era scritto che ne uscissimo, si scriva, se non altro, che ci ribellammo, e che maniammo, non solamente, maniammo d’ogni modo e maniera, smaniammo per potercela scapolare, e che la morte non ci pigliò a collo chino, con le mani al petto a dirci le preghierelle. Capisti, ’Ndrja? St’esempio qua che ti detti, può valere tale e quale per noi, non so se resi l’idea. L’orcaferone ci venne a fare l’orcinuso e invece, a senso mio, ci potrebbe fare tutto il contrario.»

In vita sua, Luigi Orioles non doveva averlo mai fatto un discorso così lungo, e pensando che forse doveva averlo fatto tanto per convincere lui, ’Ndrja tenne a rassicurarlo:

«Don Luigi, c’è bisogno che glielo ripeto a vossia, che ci vado benvolonté, anzi benvolontierissimo, a dare sta scandagliata in giro, per vedere e sentire che successe, che succede?».

Stavano nel lastrichello davanti alla porta degli Orioles e naturalmente non erano soli, naturalmente era presente, presentissima, Marosa che si mangiava ’Ndrja con gli occhi e s’aspettava magari di sentirgli dire di no a suo padre:

«Piacere gli fa, come no?» andò mormorando, mentre si addentava, ora il labbro di sopra e ora quello di sotto. «Eccome, no? A partire ci sta sempre lui. Ancora non arrivò e già parte.»

«Muccusa» le fece don Luigi. «Un’affacciata qua davanti, la chiami partire?»

«Perché voi non lo sentiste quello che si vocifera al Faro, degli americani che di buon’a buono pigliano prigionieri sti giovinotti, marinai e soldati, che tornano di guerra. Gli dicono: niente vi facciamo. Ci dovreste solo dare una mano a scaricare le nostre navi nel porto di Augusta. Un favore, e trattandosi d’un favore, come si fa a negarglielo? Però, gli americani, sapete poi che fanno? Li dichiarano prigionieri e li imbarcano sulla stessa nave che scaricarono, e la nave allora salpa coi prigionieri per la lontana America. Questo si vociferava al Faro stamattina, precisamente questo» concluse Marosa con rabbia, e l’intacca dei denti, mentre le scompariva dal labbro di sopra, le compariva sul labbro di sotto.

«Ma che stai a sentire le vociferazioni eh, babbicella?» le fece ’Ndrja ridendo. «Ma che gli pare al Faro, che siamo ancora in guerra con gli americani, che mi pigliano prigioniero e mi portano in America?»

Marosa però, come non sapesse se si doveva fidare o no, lo sogguardava sospettosa da sotto le ciglia.

«In America? E ci sarebbe di meglio eh, ’Ndrja?» fece don Luigi un poco sullo scherzo e un poco sopra il serio, come parlasse per contrariare Marosa.

«Sì, sì, non dico di no» fece ’Ndrja sullo stesso tono. «Però, per quanto America, che ci fate prigioniero?»

«Meglio prigioniero in America, che libero qua» disse, inaspettatamente serio, don Luigi.

«Meglio invece prigioniero qua, che libero in America» s’ardì di contraddirlo, non meno inaspettatamente, Marosa.

Don Luigi guardò sua figlia come non l’avesse mai vista prima e poi, quando le parlò questa impressione la dette anche con la voce:

«Vattene in casa tu, muccusa, e tirati la porta dietro» le ordinò.

Marosa s’addentò nuovamente le labbra e dando un colpo di testa all’aria, caparbiosa: «Buona passeggiata» gli augurò a ’Ndrja tutta smaccosa, passandogli accanto per entrare in casa.

«Vedi che spicchio d’aglio?» gli fece don Luigi. «Era una oparella, arrivasti tu e mi diventò una murena: oh, s’avventa subito, anche per un’ombra di sospetto, s’avventa anche contro suo padre, quando si tratta di te.»

’Ndrja sorrise senza dire niente: già ne feci sperienza, voleva dire.

Ne aveva fatto sperienza il giorno prima, quando si erano rivisti. S’era scandaliato che da oparella s’era trasformata in murena e che quando si trattava di lui, la murena muccusa s’avventava all’ombra: e forse solo cogli altri, forse solo contro suo padre? pure contro di lui, quanto a questo.

Quella muccusa, l’aveva rivista ieri, dopo tanto, ieri, verso le quattro, quand’era tornata dal Faro, con le altre muccuse e madridifamiglia, tutta una mandria di femmine e femminelle, ognuna col suo fagottello di farina americana.

Venivano rivariva, per il filo di sabbiadura che dal Faro porta a Cariddi. Quando arrivarono alle tre palme, donna Rosalia gli fece segno a ’Ndrja di entrare in casa, e lo fece passare addirittura nella cameraperdormire, là, gli sistemò una sedia dietro il tramezzo e tenendogli una mano sulla spalla, gli disse: «Siediti. Io ora te la preparo, ma tu non parlare, non aprire bocca, per carità, sennò quella capace che mi assincopa». Poi, però, parlandogli all’orecchio, forse per non farsi sentire da don Luigi che stava sulla porta, gli aveva detto il più che aveva da dire: «Ti dissi che quella, capace che m’assincopa, perché devi sapere, ’Ndrja caro, che siccome io ho questo cuore che ora mi sale alla gola e ora mi scende, e certe volte si fa un filo e pare che mi muore, allora io che penso, che temo nella mia ignoranza, ignoranza però di madre? Tale madre, tale figlia, penso e temo: tale cuore ha la madre, tale ce l’ha la figlia. Forse questo mio cuore glielo passai a Marosa, mi vado ripetendo. Ma che dici, che sparli, che t’immagini? mi fa Luigi. Ma perché, dico io: non può essere che lo passai a Marosa il mio stento di cuore, come le passai colore di occhi, forma di naso e bocca, e tutto il rimanente mio? Uffa, fa Luigi. Ma non la vedi come sviluppa a vista d’occhio? Ti pare, guardandola, che non le vanno di pari passo, cuore e sviluppo? Così mi fa Luigi, ma Luigi che ne sa? È forse medico lui? Ci vorrebbe un medico che le sentisse il cuore a Marosa e s’appurasse se non è l’identico mio. Ricordatene, ’Ndrja, pensaci, pensaci tu quando potrai, se mai l’avrai sta fortuna tu, se mai, se mai, sta gran fortuna di potertelo permettere un medico…». Poi, era uscita andando incontro a Marosa.

«Ma che armi, che armi?» le aveva detto don Luigi mentre gli passava accanto. «E ’Ndrja, pure lui, che ti dà corda…» aveva aggiunto. «Quello lì, puzza ancora di guerra e già si presta a sti giochi di femminelle…»

Marosa, sbiancandosi prima e arrossendo dopo, era stata a sentire sua madre, poi le aveva passato il fagottello con la farina e si era slanciata in casa come un ciclone, fermandosi però di colpo, qualche passo oltre la soglia:

«’Ndrja?» aveva chiamato con l’affanno. «’Ndrja?» piano piano, come spaventata sia di ricevere, sia di non ricevere risposta.

«Ma che ’Ndrja e ’Ndrja» gridò verso sua madre. «Ma’, ora pure tu mi pigli in giro?»

«Ti dissi forse ’Ndrja, io?» le fece dalla porta donna Rosalia. «Ti dissi: c’è una persona che ti viene a conoscere, uno che era lontano e ti pensava assai a te. Non ti dissi così? Ora, perché non t’assicuri chi è? Eh, babbannacchia, perché non fai un passo e te n’assicuri?»

Un passo, lei, però quel passo, non osava farlo: aveva forse una stessa paura, sia di vederlo, sia di non vederlo, ’Ndrja, e quello che doveva riuscirle misteriosamente pauroso e attirante era il fatto di saperlo laddèntro, chiamarlo e non ricevere risposta. Lui, infatti, se ne stava alle raccomandazioni di donna Rosalia, anche se gli aveva detto solo di non aprire bocca, ma non come avrebbe dovuto comportarsi in un caso come quello, il caso in cui Marosa si fosse fermata a metà e lo avesse chiamato, senza andare né avanti né indietro.

«Non è che fai come stanotte, ma’?» fece la muccusa a sua madre. «Non è che te l’insogni? Perché, se è vero, se è vero che tornò; se è qua, dov’è, che fa?» aveva gridato poi, ricredendosi forse su sua madre, con uno scoppio di pianto rabbioso. «Non bastò? Ci mettiamo a perdere ancora tempo?»

Don Luigi entrò allora in casa e le mise un braccio attorno alle spalle: «Ha ragione sta meschinella» la confortò. E poi rivolto a sua moglie: «Ah, Rosalia, Rosalia, che idee luminose ti vengono…». Gettò un grosso sospiro e girandosi verso il tramezzo: «’Ndrja?» gli fece. «Oh, ’Ndrja? Perdesti la voce per l’emozione o ti mise forse il bavaglio mia moglie? Fatti vedere, figlio, esci di laddèntro, allèstiti. Tu falle la farsa, falle, e frappoco sta muccusa ci spira…»

«E chi è questo baffuto qua?» furono le prime parole di Marosa quando ’Ndrja le comparve davanti, e ’Ndrja pensò che menomale che c’erano padre e madre, sennò la muccusa, se le veniva quel puntiglio, c’era rischio che facesse la replica del mancato riconoscimento di Caitanello. Padre e madre però, a questo punto se n’erano usciti e li avevano lasciati soli un bel pezzo.

Marosa, senza più levargli gli occhi di sopra, muta muta, si lasciò sfogare un poco la sua emozione, sorreggendosi un braccio con l’altro e tormentandosi coi denti le labbra, che le erano diventate tutte un tremito. Gli passava e ripassava gli occhi per tutta la persona e a lui gli pareva di sentire quasi il contatto, il peso di quello sguardo, che gli saggiava gli occhi, la vista degli occhi, la fronte, le tempie, gli saliva per un braccio, girava per le spalle all’altro braccio, scendeva sino al polso, alla mano, alle dita, poi lungo i fianchi, e per le gambe, i ginocchi, sino alle caviglie, ai piedi, e infine gli pareva di sentirlo che gli si posava in mezzo al petto e là, come non s’ardisse, stava un attimo leggero leggero, una piuma, ma poi pesava, premeva, calcava, s’incalcava dentro, sotto, come una mano a pugno, a palma aperta, come dita, polpastrelli, che lo tastavano, lo scandagliavano, si assicuravano che era tornato sano, salvo e sano. Come Ciccina Circé, pensava, come Caitanello, come un poco questo e un poco quella.

Quando ritrovò la parola e lei tornò lei, maroso femminino, la prima cosa che gli disse fu:

«Ricomparisti finalmente?».





Ahi, ahi, pensò ’Ndrja. Pure lei, come Caitanello, crede che andai a divertimento.

Però, non se la sentiva di combattere pure con lei, anche perché con lei qualche mezzo di persuasione l’aveva e poteva metterlo in opera, poteva tentare se non altro. Le andò vicino, la pigliò per i polsi e le sollevò le braccia: la sentiva dura, anche se non molto convinta della sua durezza. La rigirò tutta con gli occhi, la trovava cresciuta, sviluppata, come gonfiata dal lievito, se paragonata all’ultima volta che l’aveva vista, e poi fece:

«Ma guardatela, guardatela, sta muccusa, che femminella mi diventò» se l’accostava al petto, intanto, cercando di sollevarle il viso che continuava a tenere ostinatamente calato.

«Se stavi ancora» mormorò infine con uno scatto di occhi, «altro che femminella, vecchia mi facevo. Così, prima avevi la scusa che ero ancora muccusa e poi che ormai ero vecchia.»

Quando l’ebbe tutta stretta a sé, le mise una mano sul capo, commisurandosela all’altezza del petto:

«Però, quanto all’altezza, mi pare che muccusa eri e muccusa restasti» le fece.

«E tu, perché non ti pigliavi una di quelle animelunghe continentali? Tanto, di tempo ne hai avuto per trovartela come ti piaceva a te…»

«Con quella, almeno, non mi veniva il torcicollo a guardarla» disse ’Ndrja, sbagliando a parlare, dimodoché a lei le stava per pigliare un colpo.

«Quella? Chi, quella?» gridò, facendosi in faccia, contempo, bianca bianca, come di cera, come le si fosse seccato il sangue nelle vene.

’Ndrja la vide diventata così pallida, che pensando a quel difetto del cuore piccolo, stentato che aveva donna Rosalia, sentì come una vampata di tenerezza, e per la prima volta, d’impulso, si fece per baciarla. Marosa se ne scandaliò e il sangue in faccia, così come le era andato via, di colpo le ritornò: la muccusa si fece di porpora e spalancò gli occhi. Per baciarla, invece di chinarsi lui, sollevò lei per le braccia: lei però, prima serrò le labbra contro la bocca di lui e poi le aprì tutte, sicché, invece delle labbra, le baciò i denti. Qui, quel maroso di femminella, torcendosi tutta e mettendogli le mani contro il petto, tentò di scappargli dalle braccia, andando però a cadere sul letto. Una volta là, aveva già cambiato parere e gettandogli le braccia al collo, fu lei improvvisamente e sbalorditivamente a baciarlo, con una dolcezza così spratica, indelicata, con un trasporto così ardente, così barbaro che gli levò il fiato. Non contenta, se lo tirò accanto sul letto per averlo più agevole e lui vi s’appoggiò soltanto sopra un fianco e senza staccare i piedi da terra. Se don Luigi si trova a entrare e mi vede, pensava, mi fa la pelle. Ma la muccusa pareva beata e lui non aveva cuore di levarsi da quella posizione.

«Lo vedi che qui non c’è alto né basso?» gli faceva, come se si fosse gettata sul letto appositamente per fargli quell’esperimento. «Lo vedi che t’arrivo alla testa? Lo vedi che siamo uguali, gli occhi negli occhi?» Poi sospirava, giocando coi baffi, la barba e la zazzera di lui: «Ah, passò, passò il peggio, e il più passò, passò, ora che mi tornò questo mafiusello…». E poi, savia savia: «Ora sì, ora sì, Marosa mia, che ti cominci a vedere qualche lustro nella vita tua, ora che ti tornò, e ti tornò sano sano, l’uomo tuo, il pezzo forte di casa» parlava come fossero da gran tempo marito e moglie, come forse aveva sentito qualche volta sua madre parlare a suo padre.

All’improvviso, sempre a quel suo modo scattoso, si era rialzata, aveva pigliato un cestino, che era lì a portata di mano pieno di tanti ovali ricamati, e senza parlare, guardandolo con occhi furbeschi, glieli dette da guardare.

Erano centrini che aveva ricamato lei: cosa strana, però, a quel che sembrava, aveva ricamato solo pesci e non uno o due, ma una bell’imbarcata, a cominciare dall’aliccia per finire allo spada. Però, se mentre li pigliava uno per uno fra le mani, lei non glieli avesse viavia mentovati: triglia, viriola, spatola, sarago, opa, gambero, pettine, scorfano, alaustra, ricciola, dentice, e così via, ’Ndrja avrebbe dovuto fare degli sforzi, e all’inutile forse, per riconoscere il pesce che ogni volta aveva inteso ricamare.

«Ma che idea ti venne?» le domandò, mentre stava piegata su di lui e spandeva dalla faccia vampe di rossore, premiandosi dell’opera sua. «Che idea ti venne di ricamare tanti pesci?»

Quella muccusa, allora, si drizzò stringendo un braccio al pettazzolo, poi gettò la testa all’indietro quasi con alterigia, e insolennendosi tutta, la muccusa, gli spiegò quale criterio aveva seguito per arrivare a quei pesci:

«Io ricamavo pesci e ogni pesce che ricamavo, giuravo di non mangiarlo mai più in vita mia. E allora, feci un patto con Dio, e il patto era che sinché c’erano pesci in mare e io ne avevo sempre di nuovi da ricamare, Dio per compenso s’impegnava a farti tornare da me».

A ’Ndrja non gli veniva nemmeno da ridere, tant’era lo stupore che provava. Un patto con Dio, come fra pari e pari: s’era mai sentito niente di simile? Forse, solo Caitanello avrebbe potuto sperimentarla, una cosa consimile. Eppoi, come poteva venirgli da ridere, considerando fra l’altro che tutto quel patto riguardava proprio lui? Del resto, bastava guardarla come se ne stava impavida, orgogliosa dell’opera sua: no, non la sfiorava il benché minimo dubbio sulla serietà della cosa.

«E Dio l’accettò un patto così?»

«O l’accettava o l’accettava.»

«Insomma, non gli lasciavi scelta.»

«Il patto mio quello era, che mi tornassi tu.»

«E se tardavo ancora non ti spagnavi che i pesci potevano finire?»

«I pesci, finire? Se tu non tornavi mai, allora sì, per forza che mi finivano. Ma io andavo tanto lenta da spasimare. Con lo spada, lo vedi? ci misi tre giorni solo a fargli la spada. E la spatola, la vedi la spatola? ne scelsi una lunga un metro e forse più, così lunga che nemmeno in una gistra sarebbe entrata e figurati qua nel telaino. La vedi come la girai e rigirai? E il polpo, lo vedi il polpo? Le vedi quante branchie e ventose che gli feci?»

Stavano seduti sulla sponda del letto e lui la cingeva col braccio, sentendola piena nelle spalle e nel petto. Ormai non le posso più dire muccusa, pensava. Ormai sviluppò, sviluppò di personale, si fece femmina, femmina fatta, perdette l’acerbo, non si può più dirla muccusa. Ma d’altra parte, si diceva subito dopo, forse è cosa da femmina fatta questo patto con Dio?

«E poi, se anche finivano» aggiunse con occhi di sfida, «non appena Dio voltava gli occhi, pigliavo i centrini e mi mettevo a sfilarli punto per punto, così cominciavo sempre daccapo.»

Parlava lei, non s’aspettava nemmeno, si vedeva, che lui potesse avere delle cose da dire. Anche se erano due anni filati dall’ultima volta che lo aveva visto, ’Ndrja per lei non presentava grandi novità, eccetto quella di lui, presente in persona, che era lo stesso di quello di prima, per lei. Di conseguenza, anche la guerra, sia quella che c’era stata, sia quella che ci sarebbe stata, d’ora in poi non presentava più nessuna novità per lei, d’ora in poi non aveva più senso per lei: perché, d’ora in poi, in mente sua, la guerra non poteva passare più, come prima, per la persona di ’Ndrja, non poteva più farglielo morire. Per questo parlava lei, parlava dei pesci che aveva ricamato e del suo patto con Dio: perché, lui era stato mandato alla guerra, ma lei lo aveva fatto tornare, lui l’aveva persa la guerra, ma lei l’aveva vinta anche per lui.

Le spalle contro il suo petto, i gomiti sui ginocchi, tratteneva il respiro e non si muoveva, se lui non la muoveva. Poteva mai immaginare che ’Ndrja non sapeva quello che doveva fare, da dove cominciare, come comportarsi con lei, ora? Non ne aveva conosciuto molte di donne e di quelle poche che aveva conosciuto, Ciccina Circé gli pareva la sola, e figurarsi le altre allora, che a pensarci bene, poteva dire di conoscere un poco in profondo. Ma, anche molte, anche conosciute bene, le altre donne non gli sarebbero servite a niente con Marosa e quella che poteva servirgli di meno, messa accanto a sta muccusa ancora bianca di tutto, era proprio Ciccina Circé. Con Marosa sentiva, ad esempio, che poteva e doveva governare lui la barca, anche perché Marosa non sapeva e non doveva mai sapere il modo e la maniera di governare che aveva Ciccina Circé. Si paragonava però a quei muccusi che per la prima volta si vedono affidare una lancitta per andarsene a pescare le aguglie, con la canna e i batuffoletti di lana, e quelli, all’idea che per la prima volta si mettono in mare da soli, se ne restano come imbambolati a guardare la lancitta che aspetta in pizzo alla sponda di essere varata e governata, ed essi che pure l’hanno fatto tante e tante volte coi pellisquadre, ora non sanno che fare, da dove e come cominciare. L’unica differenza era che i muccusi, non appena sentono l’acqua, prima coi piedi, poi con la punta del remo, issofatto, si ritrovano, issofatto si sentono a loro bell’agio: è come se la lancitta facesse tutto lei, ed è anche come se il mare, non appena uno se lo sente sotto e se lo vede dintorno, desse immediatamente l’impressione di cosa sempre conosciuta e saputa, di cosa di natura, e di umana natura.

Ma successe forse qualcosa di diverso con Marosa? Bastò che lui, tutto intrafficato, facesse la mossa di baciarla e fu lei che pigliò lo slancio e finì la mossa: rispetto a un attimo prima sembrava espertissima ora, anche se lo baciò ancora con quello stesso ardore indelicato, come d’affamata, con quello stesso, quasi barbaro trasporto. Baciandolo, si mise in piedi davanti a lui, stringendoglisi coi seni piccoli e duri, come i mezzi limoni che in mancanza di palle di gomma si mettevano al petto, quand’erano muccusi, per fare le sirene.

In quel momento, s’aprì la porta di fuori e s’udì la voce di donna Rosalia che diceva:

«Con tanta voglia di parlarvi, ora v’ammutoliste?».

Nella stanza si fece chiaro e con la luce, ’Ndrja vide Marosa che come non avesse sentito la voce di sua madre, lo baciava osservandolo bene, sopraccigliata, come per non perdere nulla di quel momento, nulla dei tratti di lui mentre lo baciava: gli teneva le mani contro il petto, e sollevava il ginocchio destro come in atto di poggiarglielo addosso, come in atto cioè di abbatterlo e tenerlo sotto, sotto il suo piede per dichiararlo vinto e prigioniero, come Bradamante in atto di concludere vittoriosa il duello con un saraceno.

Masino, quel suo fratello di latte, ci teneva ad accompagnarlo in quella scandagliata per la riviera, e doveva tenerci molto, per staccarsi, levarsi dalle braccia, non stare a baliarlo, forse per la prima volta, come faceva notte e giorno, quel suo nipotello, quel vava tormentoso, sempre a gettarsi il piccio, a fare, anche in sonno, il lagnoso.

Lo trovò, l’indomani mattina, che lo aspettava con le scarpe in mano, seduto all’inizio delle dune. Senza il vava in braccio, subito, a prima vista, faceva quasi impressione, come non fosse tutto, tutta la persona, come defagliato alla figura dalla figura di sempre.

«Mi piacerebbe di farmi due passi pure io» gli fece: però, se la cosa gli faceva, come diceva, veramente piacere, questo, dall’espressione che aveva in faccia, sempre seria, senza sorriso, in quello come in ogni altro momento, non traspariva.

«Io stesso pensai di dirtelo ieri sera» gli rispose. «Però, mi dissi: e Totò a chi lo lascia, Totò? E perlappunto, a chi lo lasciasti, che non l’hai in braccio ora?»

«Lo misi in sonno che sarà un quarto d’ora, dopo che come al solito lo baliai dalle tre in poi sino a fare l’alba. Fu in quelle ore che Tina lo partorì e in quelle ore lui, immancabile, si stranotta. Lo sento io, mia madre no, lo sento io che ormai ci feci l’orecchio. Allora me lo piglio in braccio, gli dò qualche cucchiaino di camomilla o di acqua e lauro e lo balìo. Ma se non passano quelle ore, le ore di quando venne al mondo da sua madre morta e che sono le ore che lo intristiscono, l’innocente non si quieta, vuole solo essere baliato, baliato e ancora baliato.»

Avevano tagliato per le dune di rena e di cenere, dirigendosi verso i giardini, fra i tronchi e i rami intizzoniti, neri affumicati, delle aranciare. ’Ndrja si guardava intorno, mentre Masino, un poco alla ladricella, di tanto in tanto girava verso di lui gli occhi, che aveva arrossati come quelli di un coniglio per tutto il sonno che si perdeva a balìare Totò. ’Ndrja fingeva di non scandaliarsi delle sue occhiate, come fosse tutto preso da quello che andava scoprendo passo passo per le dune o nei giardini: invece, era a lui che pensava, guardando intorno fra la rena, dove spuntavano pezzi su pezzi di rottami dell’armamentario della guerra ed era, a volte, come se invece di andare seppellendosi, elmetti cartucciere giberne bandoliere baionette calci di moschetti gavette e treppiedi di mitragliatrici, tanto per dire del più, andassero al contrario disseppellendosi sempre più, proprio come se insabbiati mesi prima magari, rispuntassero fuori viavia da sotto la rena, riscoprendosi sempre più alla vista. Questo qui che balìa il vava, pensava mentre il suo pensiero passava e ripassava col suo sguardo attraverso quei rottami: questo sbarbatello che issofatto, mascolo e buono, si mise nella parte di sua sorella morta e se non da madre, gli fa da mammina al nipotello, che se lo mette al petto e il vava si quieta come si saziasse di latte, questo, questo qui dico, questa stranezza di sbarbatello che a giudicare dal vava, si direbbe più femminino che mascolino, questo qui, nemmeno due mesi fa, gli fece la festa a tre tedeschi, questo qui, questo qui, sta specie di balio asciutto, si sentì tutto quell’almo di affrontare tre animalazzi di quelli, ammazzatori e basta, ammazzatori che mentre ammazzano ora quelli e ora quegli altri, a loro non li può ammazzare nessuno, ’sendo fatti non di carne e ossa, ma di ferro e fuoco, e questo qui, sto sbarbatello che non è ancora né pesce né carne, si sentì tutto quell’almo, e da solo ne affrontò e sventrò a baionettate tre, non uno, come per prova che morivano pure loro.

Pareva un fatto impossibile, come le storie miracolose che si raccontano dei santi e per cui uno dice: fatto fuori natura, fatto per figura. Masino però, non era un santo, non faceva miracoli, fatti fuori natura, e se il fatto dei tedeschi poteva sembrare miracolo, era un miracolo della umana natura, miracolo che Masino aveva fatto non per virtù dello Spirito Santo, ma delle sue mani, e allora si poteva veramente dire che se mai ci fu miracolo fatto con le mani, certo fu quello suo. Salvoché non era sacrilegio chiamare miracolo un ammazzammazza di cristiani. O era questo, invece, sacrilegio, questo di ritenere cristiani tre tedeschi di quella specie là? O forse, l’unico, vero sacrilegio in questo caso, era parlare di miracolo, di un miracolo come i miracoli che non costano nessuno sforzo né consumo a quelli che li fanno, anzi a guardarli nelle figurine, i miracolanti pare che più miracoli fanno e più rifioriscono, rimbelliscono: era parlare di miracolo e guardare Masino, la sua faccia già vecchia di sbarbatello di sedici anni, con gli occhi contornati di rughe, gonfi come di lagrime o di nefrite, e la loro luce ancora fresca, ma già come velata, senza più quello smalto che pure ci vogliono tanti e tanti anni di tanta e tanta vita da vedere, perché si appanni e consumi. Lo guardava e pensava, altroché miracolo e miracolante, pensava quanto doveva essergli costato, magari non in quel momento, a sangue caldo, ma dopo, ora, ogni volta che se ne ricordava, ogni volta che quella scena ripetuta tale e quale gli tornava tre volte, davanti agli occhi.

Camminarono a lungo senza parlare. Il sole era già spuntato, quando arrivarono a Ganzirri e gettava rossi barbagli sulle acque erbose del pantano.

Passarono per Principe e al caricascarica di Fiumaraguardia trovarono che la massicciata era sprofondata sotto una grossa bomba e ora, il mare schiumava fra le macerie della strada. Le case di fronte al mare, due su tre, erano, o crollate o lesionate, e sulle facciate c’erano segni di raffiche di mitragliere: ogni due o tre porte, si vedevano strisce di lutto, molte porte non avevano più mura intorno, e alcune erano sbarrate e inchiodate con traversine.

Non avevano visto un’anima ancora, né per terra né per mare, ma quando arrivarono a Grotte, alla lunga fila di case parate sul bordomare, davanti alle porte andavano comparendo di continuo donne giovani e vecchie, ancora in sottana, coi capelli sciolti sulle spalle; portavano una sedia e un asciugamano, sedevano e s’asciugavano la faccia come avessero avuto molto caldo la notte. Ma pareva pure, dall’aria spaesata e un poco persa che avevano, che molte di loro tornassero allora allora alle proprie case, ed era come se viavia che tornavano, entrassero in casa solo per pigliare una sedia e sedersi lì davanti, come tante e tante volte avevano fatto, di prima mattina o di prima sera, a godersi il fresco di mare, nell’estate, quasi che solo così, con la casa alle spalle, come cani da guardia, gli sembrasse di mettersi nel verso più naturale, nel punto di vista più fedele, per risentirsi issofatto rientrate a casa, rincasate fra le mura, i pensieri, i sentimenti della loro vita antica.

Tutte si pettinavano; le giovani da sole, all’impiedi sulla porta, le anziane pettinate dalle giovani, sedute accanto all’uscio, le spalle coperte dall’asciugamano. Era come rifiatassero al fresco della prima mattina, dopo una brutta nottata, come se l’aria e la luce che soffiavano dal mare gli scacciassero dalla mente gli incubi e i fantasmi della notte.

’Ndrja e Masino seppero subito però, che tutte quelle donne parate davanti alla porta non stavano là per quello, o quello era il meno, e difatti stavano alla misa di quelli che sbarcavano di straforo, portando notizie della guerra.

La prima che li ebbe davanti, fu una femmina col gozzo, poi una signorina bruna e snella, col suo tuppetto già bell’e appuntato fra le forcine sulla nuca, che si stava pettinando, tenendo i capelli sollevati fra mano e polso come un manto.

«Donde venite, figli di madre?» li interpellò, alzando gli occhi, a capo chino, e poi, parlando unicamente a ’Ndrja: «Sbarcaste ora? Venite di continente? Marinaio siete, eh, se non faccio errore? E allora ditemi, figlicello di madre, sentiste mai mentovare certi fratelli Rando, di nome uno Nino e l’altro Giacomino, il primo segnalatore e il secondo punterista? Ditemi, figlicello di madre, le vedeste mai queste facce belle? Abbiate bontà, posateci sopra un momento gli occhi vostri».

E in così dire, allungava il braccio, apriva il pugno e dal palmo della mano destra, dove sembrava tenere forcine e pettinesse, da una fotografia formato cartolina sorsero i sorrisi di due giovanotti in divisa bianca di marinaio, che si tenevano allacciati per la vita, quasi identici, perché erano fratelli e si vedeva, ma si sarebbero detti addirittura fratelli gemelli. Dietro, la signorina che si pettinava, stava ora a guardare, col pettine nella destra e la capigliatura nella sinistra: la donna col gozzo, spinta un poco in avanti col braccio, sempre a capo chino, rovesciava gli occhi in sopra, al viso di ’Ndrja, come tenuta al giogo. Faceva quasi senso, la meschina, col gozzo che le affogava la voce, specie di gallina con tutti i suoi chicchi di granodindia di parole aggroppati nella strozza. Faceva senso e contempo faceva un senso di pietà senza scampo per come diceva: abbiate bontà, per come stendeva la mano quasi da elemosinante, per come spiava in faccia a ’Ndrja, con le pupille rovesciate, a capo chino, a martirio, per come, insomma, sembrava soggiogata, pigliata per i capelli, dalla sua malasorte di madre.

’Ndrja piegava il collo sulla fotografia solo proforma, però: era sicuro che non li aveva mai né sentiti né visti, quei due sventurati fratelli Rando, e glielo disse, alla femmina col gozzo. Lei allora s’informò, ’Ndrja chi era, dove stava imbarcato, se si era trovato in battaglia, e di gente di qua chi aveva conosciuto, e com’era successo che se la era scapolata. ’Ndrja le soddisfece ogni curiosità e poi la salutò:

«Mi dispiace» le disse, mentre si rigirava verso Messina. «Mi dispiace che non vi potetti favorire.»

«Lo stesso vi ringrazio tanto, figlicello» fece la donna col gozzo, e rientrando sotto la sua capigliatura, che la signorina di dietro le aveva intanto tenuto sollevata, aggiunse: «Forse ci porterà fortuna che l’ingignammo con voi la giornata, con voi che ve la scapolaste».

Ma aveva fatto solo pochi passi, lui e Masino, e alle sue spalle, la donna dal gozzo si affacciò ancora da sotto i capelli, per gettare una voce alle sue vicine:

«Lasciatelo passare. Non gli fate perdere tempo. È un cariddoto, ma non sa niente di gente di qua. Fu marinaio, e di paesani ne conobbe qualcuno, ma lontano di qua. Il più vicino fu un certo Crocitto di Spadafora».

Non era preciso quello che le aveva detto lui, ma quella era la verità. La voce della donna col gozzo, passata di porta in porta, gli fece percosìdire da lasciapassare. Nessuna lo interpellò per quel tratto: solo una muccusa, suppergiù dell’età di Marosa, anche sapendo che era inutile, da dentro l’uscio gli fece sordellino per attirare la sua attenzione: voltandosi vide che gli mostrava una grande fotografia di giovanotto, tenendola sollevata all’altezza del suo petto e piegata in avanti come se il giovanotto occhieggiasse sulla strada, nascosto dietro il battente, con lei alle spalle.

Ma passata Grotte, la voce della donna col gozzo non ebbe più seguito, e girati per Pace, attorno alla grossa chiesa, la vista dei suoi pantaloni scampanati e della sua argentina, sprigionò dalle mani delle donne altri di quei sorrisi di denti bianchi dalle fotografie fatte al Crem di Taranto o di La Spezia alla prima franchigia, come l’aveva fatta lui, con la divisa ancora troppo larga o troppo stretta e il berretto tondo poggiato sulla testa a tazzina e piattino: dalle fotografie formato cartolina, ma specie dagli ingrandimenti fotografici che si vedevano all’ingresso, avantavanti, una porta sì e una no, come se madri, mogli, figlie o sorelle avessero fatto fare in gran premura degli ingrandimenti quasi al naturale, allo scopo forse di garantirsi, per un eventuale riconoscimento, della massima rassomiglianza con l’originale, anche a una sola occhiata.

Questi ingrandimenti, della sola testa o del mezzo busto, qualcuna li teneva fra le mani davanti al petto, mezza ritirata dietro la porta, come quella muccusa che gli aveva fatto sordellino, ma perlopiù li tenevano appoggiati alla spalliera di una sedia sistemata appena dietro l’uscio, sicché quando ’Ndrja arrivava con Masino là davanti e rallentava il passo, non avevano bisogno nemmeno di interpellarlo: bastava che da dentro allargassero come un siparietto i battenti della porta, e nell’apertura, sopra la sedia, compariva la figura dell’ingrandimento che ’sendo a grandezza naturale e per giunta ritoccato col lapis agli occhi e alla bocca, visto all’improvviso, faceva un effetto impressionante, perché la persona, che forse non era ancora morta, parata là, a teatrino, sembrava viva e parlante, come sembrano tutti i morti nelle loro fotografie di vivi.

Le femmine di casa, invisibili sino a quel momento dietro la porta, o piegate dietro l’ingrandimento, non appena ’Ndrja e Masino passavano oltre, s’affacciavano sulla soglia come per caso, e come se solo in quel momento si scandaliassero del passaggio del marinaio, lo guardavano come fossero più che altro curiose dell’impressione che gli aveva fatto quel teatrino, ma quanto alla sorte di marito o figlio o fratello o zito, di quello insomma che mettevano in mostra, nell’ingrandimento, avevano l’aria di essersene ormai completamente speranzate. Veniva di pensare che quegli ingrandimenti li avessero fatti fare unicamente per accendervi sotto la lumierina, e se li facevano vedere a chi passava di là davanti, non doveva essere tanto, perché sperassero di venire a sapere che i loro cari erano stati visti ancora vivi, non era assai, in qualche posto della guerra, da qualcuno di questi marinai e soldati che se la scapolavano in Sicilia, di guerra e di continente, ma ormai doveva essere solo per farsene triste vanto, come per dire: ecco qua, guardateli, questi erano i maschi delle nostre case. Era come avessero ricevuto tutte, dalla prima all’ultima, il famigerato telegramma, quello che a detta di Ciccina Circé, non serve neanche per il cesso, serve solo a speranzare chi lo riceve, ma qualche volta non serve nemmeno a quello. E doveva essere per questo che le fotografie messe in mostra avevano l’aria antica, delle cose imbalsamate, dei ricordi conservati sottovetro, doveva essere perché le femmine sapevano di non poterli più pensare vivi, quei maschi di casa, perché sapevano che non sarebbero mai più ricomparsi di là, in fondo alla curva con quel loro sorriso bello, raggiante di vita. Mai più, mai più. E come in segreto, di nascosto ai loro pensieri e a quelli medesimi di Dio, nelle più oscure profondità del loro cuore, lo sapevano anche quelle che ancora non avevano fatto fare gli ingrandimenti e non avevano chiuso a metà l’uscio, e continuavano a stare sulla soglia, con le fotografie, formato tessera o cartolina, nel palmo della mano, a pararsi sulla sedia, di vedetta, come dolori seduti davanti alla porta.

Erano arrivati al Ringo, davanti a una di quelle ville contornate di palme, quando avevano sentito il rumore d’una carrozza: ancora invisibile fra le curve della strada, dallo zoccolio del cavallo, si capiva che la carrozza andava quasi a passo d’uomo, forse a causa della massicciata scardinata anche lì, in molti punti, dalle bombe.

’Ndrja trattenne Masino per un braccio e si fermò ad ascoltare quel rumore, che se chiudeva gli occhi, gli sarebbe parso di ritornare indietro negli anni, al tempo in cui per questa riviera s’incontravano le carrozzelle dei forestieri sbarcati dalle navi in crociera e diretti al lago di Ganzirri. A lui gli era capitato parecchie volte d’està di incontrare le carrozzelle coi forestieri, e con Duardo una volta ne avevano contato ventisei. Questo gli capitava quando avevano qualche testa di fera da portare in Capitaneria per riceversi il premio; e siccome una testa di fera non era cosa di tutti i giorni, nemmeno quei viaggi a piedi per la riviera erano cosa di tutti i giorni. Eppure, a lui e Duardo, gli sembrava allora che ogni nuovo viaggio fosse sempre di troppo: l’andata, per la preoccupazione che gli dava la testa di fera che portavano ora l’uno ora l’altro sottobraccio, ammassata col suo fetore fra le alighe e infagottata in un sacco che almeno in partenza era zuppo di mare, e il ritorno, per la continua paura, con tensione di nervi, occhi aperti e sbiancamenti di faccia, che li pigliava ogni volta su quella strada strettissima, dove se passava un carretto, bisognava stringersi con le spalle alle case per non finirci sotto, e figurarsi quando passavano delle automobili che correvano e si rincorrevano, o una fila di quelle carrozzelle di turisti a carovana, come bordellini ambulanti, coi forestieri, femmine e maschi, bianchi, biondi e rossi, con qualcuno immancabilmente seduto accanto al cocchiere, a cassetta, che faceva lo spiritoso con la frusta, e qualche altro all’impiedi sui predellini, in un passaggio interminabile, svolazzante di riso e di pomponella, dai mantici abbassati.

Per questo, ora, gli venne di pensare che nella carrozza che s’avvicinava ci fossero dei forestieri, ma non certamente passeggeri in crociera che andavano a vedere il lago dolce e salato, piantato a cozze. Doveva trattarsi di forestieri, questo sì: perché, chi si poteva passare quel lusso eccentrico, specie in guerra? chi poteva farsi valere tanto a Messina in quei giorni per disporre di carrozza e cavallo? Doveva trattarsi per forza di forestieri, ma doveva trattarsi di forestieri militari, ufficiali forse, forse americani, forse inglesi.

Si ricordò allora di quello che, a detta di Marosa, si vociferava al Faro a proposito di ronde o pattuglie americane, che ogni soldato o marinaio che incontravano, di buon’a buono lo pigliavano prigioniero: d’istinto, allora, si era girato all’indietro, facendo segno a Masino di alzare i piedi. Contempo però, come ci fosse stata una corrispondenza di pensiero con gli sconosciuti in carrozza, o forse perché da lì cominciava un tratto di massicciata ancora sana, sentirono il cavallo mettersi al trotto, zoccolando sempre più veloce, sicché la carrozza fu subito alle loro spalle. Si trovavano in quel momento ad una curva, che veniva prima di quella villa con le palme, e da qui in poi, per almeno mezzo chilometro, la strada non girava più. Quello era un tratto della riviera dove non c’erano case di pescatori, ma una fila di villette tutte dello stesso tipo, recintate da muri confitti in alto di schegge di vetro, con le foglione verdi giallastre delle palme che penzolavano intorno intorno. Ora però, i muri di cinta coi frantumi di bottiglie erano, a quanto sembrava, la parte più sana delle ville, e ci si poteva figurare quello che stava dentro i muri, giardino, villa o villino, che sconquasso, macerie e finimondo. Per la maggior parte, i cancelli erano spalancati, la ghiaia era rivoltata da strisciate di gomme di camion: di fiori e di piante più nemmeno l’ombra, dato che i giardini scomparivano sotto un grande ingombro di fusti di nafta, bidoni di benzina, boatte, lattine e scatolame. Davanti alle ville, dall’altra parte della strada, sopra il mare, spuntavano pale polverose di fichidindia e troffe rosse violacee di buganvillea.

Quando la carrozza entrò su questo tratto di strada senza curve, ’Ndrja e Masino non ne erano ancora usciti.

«Inutile correre e scappare» fece ’Ndrja, senza aggiungere altro, come se Masino potesse leggere nei suoi pensieri. Camminavano svelti e ora, per non dare all’occhio, rallentarono il passo. Ormai, che potevano fare? Aspettare la carrozza e vedere che succedeva. Masino, saltellando su di un piede per non fermarsi, s’infilò le scarpe che portava, allacciate insieme, ancora in mano. Dalle scarpe di Masino, ’Ndrja andò con gli occhi alle sue, andando poi ai pantaloni scampanati e alla argentina, e concludendo che non ci sarebbe voluto granché a sventarlo per un ex marinaio. Con l’orecchio seguiva lo zoccolio del cavallo che veniva alle loro spalle trotto trotto, e senza sapere perché, si rafforzava sempre più in quel pensiero, che cioè la carrozza portasse dei forestieri, e dato il periodo, militari forestieri.

E non si sbagliava, tutto sommato, anche se il forestiero che stava su quella carrozzella era un maltese e un maltese è solo un mezzo forestiero in Sicilia: anzi, lasciando da parte il fatto che il maltese quando tocca Sicilia, per fare baratti o altro, si può sentirlo d’ordinario che si lagna di stare a Malta come uno che in passato dalla Sicilia fu cacciato e condannato all’isola, al confino a vita, come se Malta fosse Lipari o Ustica, e facendo conto anche solo del dialetto che parla: una specie di quello che parla un siciliano che è stato trentanni in America, dialetto che non è, né di questo né di quel mondo, ci sarebbe da dire che un maltese è meno forestiero lui in Sicilia di un continentale italiano.

Eppoi, ’Ndrja non si sbagliava neanche sul resto, del tutto: perché il maltese che stava su quella carrozza, era solo un mezzo forestiero, ma era anche un mezzo militare inglese. Quindi, tutto sommato, anche se mezzo mezzo poteva essere anche lui uno di quei tali liberatori che al Faro, a detta di Marosa, si vociferava che di buon’a buono, quando ormai si trovavano sulla porta di casa, facevano prigionieri soldati e marinai, attirandoli con quell’inganno delle navi da scaricare. E anche in questo si poteva dire che, tutto sommato, ’Ndrja non si sbagliava completamente.

Difatti, come si venne a sapere poi, quel maltese era uno dell’Amgot di Messina, uno che passava, di chiamata, per qualcosa come un aiutante in prima del Town Major, anche se all’atto pratico lo si vedeva fare e dire come una specie di sbrigafaccende degli inglesi. Comunque, aiutante o sbrigafaccende, quella mattina si era partito in carrozza da Messina a caccia di vogatori per conto dell’Amgot: cioè a dire, doveva andare per i villaggi di riviera e ingaggiare, a cinquecento lire a testa, dodici rematori di polso, più un timoniere, in altre parole, un equipaggio da regata al completo.

Il Maltese però, sapeva appena appena che ci sarebbe stata una regata. Forse lui per primo se n’era meravigliato: una regata? In piena guerra, una regata? Una regata non solo in piena guerra, ma anche in pieno porto, nel porto pieno come un uovo di navi da guerra delle flotte inglesi e americane che vi avevano gettato l’àncora al tramonto di ieri: proprio questo, anzi il primo arrivo in grande stile di navi alleate nel porto di Messina, era stato il pretesto della regata, che si doveva svolgere il sabato mattina, e la dovevano regareggiare una lancia inglese, una americana e in più, una messinese. Quest’idea, un poco simbolica, un poco diabolica, l’aveva avuta il Town Major, ma quanto a trovare, con quei lustri di luna, dodici vogatori e un timoniere, tredici messinesi, cioè a dire, non morti in guerra e non morti sotto i bombardamenti, non prigionieri, non dispersi e non sbandati, tredici giovanottazzi di polso e d’abilità, con capacità e voglia d’accimentarsi in una regata, questo spettava al suo braccio destro, al Maltese: quella era, perlappunto, una faccenda da sbrigafaccende, una faccenda giustappunto per lui, che doveva sbrigarsi lui.

La carrozza li raggiunse mentre dalla strada delle ville svoltavano davanti alle case di Grotte: però, quando fu alla loro altezza, li superò e non successe niente.

La carrozza aveva il mantice abbassato e il Maltese, a braccia e gambe aperte, stava accoffato da solo sul sedile, teneva lo sguardo sul mare e sorrideva a labbra strette, come seguisse una lontana visione. Aveva l’aspetto grezzo d’un sensale di bestiame o d’un oliaro che con le misure d’olio si fece i piccioli; era forse sulla cinquantina, con un personale bastardo, un personale da femminomo percosìdire: le gambette di ferrofilato, il culo grosso, un vero culazzo, e un busto squadrato e lardoso come una soppressata, col petto imbaullato, alto sino al collo e rigonfio sotto una sahariana blu, stretta in modo tale alla vita, che le falde gli si aprivano intorno alle chiappe; la testa, quanto a grossezza, non sfigurava sopra culo e busto, e al confronto risultavano assai piccoli, così piccoli da fare quasi senso, i tratti della faccia, con boccuccia, nasetto, occhietti e orecchietti; e per finire in bellezza, aveva il cranio lucido lucido come una calotta d’argento e sopra, per traverso, lui ci teneva come incollati quattro capelli, quattro proprio di conto, forse finti per giunta.

L’altro passeggero stava seduto a cassetta, accanto al cocchiere, ed era un tale con la faccia invaiolata, che portava un giubbotto kaki americano e un berrettino col parocchio lungo, pure americano, una specie di bazzarioto nettorecchi, che fumava e guardava verso le case; bastava il fatto che stava seduto a cassetta per capire che era uno in sottordine di fronte al Maltese, un suo scagnozzo, e difatti al braccio aveva una fascia con lo stemma giallorosso di Messina e la scritta Amgot.

Subito dopo, la carrozza accostò rasente alle case, il cocchiere si mise a schioccare la frusta per richiamare all’aperto la gente, poi lo scagnozzo, lassòpra a cassetta, si alzò e alle donne che venivano affacciandosi davanti alle porte, andò domandando:

«Femmine, avete maschi in casa? giovanotti che si vogliono buscare cinquecento lire con quattro colpi di remo? Cinquecento lire, cinquecento lirazze. Eh, n’avete maschi in casa?».

Le donne lo guardavano e continuavano a spiccicarsi i capelli, se si spiccicavano i capelli, o a spizzicare favetta, se spizzicavano favetta, o a cogitare, tenendosi una mano alla bocca, se cogitavano, tenendosi una mano alla bocca.

Lo stavano a sentire impassibili, come non parlasse la loro lingua; non gli rispondevano né sì né no, non gli rispondevano niente. La carrozza gli sfilava davanti e sembrava che i loro occhi la vedessero come dietro un velo; nessuna mostrava la benché minima sorpresa e curiosità per quella visita o per la profferta che quel puntinato vaioloso gettava con la voce del ciarlatano o del venditore ambulante che si sfegata e spolmona con la bava agli angoli della bocca, gridando che si vuole rovinare, gridando che su quella pubblica piazza, la sua merce, non venne per venderla, ma per regalarla. A chiacchiere, però: perché alla prova dei fatti si vedrà che se venne, venne per dare l’improsatura.

Più che guardarlo, lo sfioravano con lo sguardo, quel fallattutti, come se gli passasse davanti agli occhi un miraggio, il miraggio di quelle cinquecento lire, ma in primis, il miraggio dei giovanotti che se le sarebbero dovute buscare con quattro colpi di remo, il miraggio che esse avevano sempre davanti agli occhi per casa, sulla strada, sul mare.

Quando però, la carrozza, passo passo, fu davanti a quella tale donna col gozzo che la signorina bruna aveva finito di pettinare e ora le stava rifacendo il tuppo con le forcine che teneva fra le labbra, là, non la passò liscia.

«Signorina, avete per caso fratelli, parenti, pescatori che si fecero i calli alle mani a forza di remare?» domandò lo scagnozzo, apostrofando la giovane invece della vecchia. «Giovanotti che si vogliono buscare cinquecento lire con quattro colpi di remo, eh, signorina, ne conoscete qua a Grotte?»

«Chi siete voi?» pigliò parola la donna col gozzo, rispondendo lei per la signorina. «Chi mi rappresentate voi e quello là?» chiese ancora indicando il Maltese. «E a che vi servono sti giovanotti che remano?»

Il Maltese allora si sporse in fuori con la testa e di sotto al mantice parlò lui finalmente, rivelandosi di una tale voce gaglioffa, da scoglionato, che a sentirla, si era pigliati più dal suono fesso, di soldo falso, che faceva, che dal senso delle parole che diceva:

«Monei, monei…» fece verso le donne. «Lo capite l’inglese?» E qui sfregò indice e pollice per dire che se loro non parlavano inglese, parlava lui il siciliano: parlava il siciliano e parlava pure il baccaglio siciliano, e non solo il baccaglio parlante, ma quello muto pure, e difatti, sfregando indice e pollice, denaro fammiridere, diceva: «Munita, munita, picciolame, mi spiegai? Una bella carta di cinquecento liramgot per ogni giovanotto che mi rema, sabato che viene, a Messina, in una corsa di barche. Capiste? Per reclutare una dozzina di figli vostri, bravi rematori, venni qua, per regalarvi piccioli venni, per farvi un favore d’amico venni. Inglese sono, ma di Malta, maltese, e il maltese col siciliano se l’intese sempre e mai invece con l’inglese. E non si vede il sottoscritto com’è contento di portargli un poco di piccioli inglesi agli amici suoi siciliani? Eh, sì, bella sarebbe una corsa di barche tutti i giorni, bello sarebbe tutti i giorni sto reclutamento di voghe a cinquecento lire a testa… Eh, sì, bella voga sarebbe. Peccato però, per stavolta dodici, dodicitti soli me ne occorrono di vogatori, anzi tredici col timoniere: dodici, dodicitti soli, mi duole il cuore a dirvelo. E allora, forza, i primi che arrivano, se li pigliano loro, sti piccioli ’nglesi. Forza, chi viene e me li leva di mano sti dodici pezzi di cinquecento lire? Forza, femmine belle, ditegli ai giovanotti vostri d’appresentarsi, che issofatto li reclutiamo…».

«Reclutate pure gli uomini morti?» gli domandò allora, a fint’ingenua, d’una calma terribilissima, la signorina che stava facendo il tuppo alla donna col gozzo.

«Ma perché non si zittisce, vorrei sapere» fece però, giusto in quel momento, lo scagnozzo, commentariando col cocchiere, a voce abbastanza alta, da farsi sentire dal Maltese. «Perché non fa parlare a me che gli conosco il verso di parlare e di trattare, al basso popolo?»

«Se voi non vi zittite, voi, Sanciolo, una volta o l’altra, v’alliscio il pelo, parola mia che ve l’alliscio» gli fece di dietro, minaccioso, il Maltese. «Se non vi perdete il vizio di parlare, quando non vi interrogo io, vi dò un’allisciata di pelo, uno di sti giorni, vi dò…»

«Oh, m’alliscia il pelo, m’alliscia, lui…» fece allora, iattante e smaccoso, lo scagnozzo, rivolto sempre al cocchiere e sempre girato in avanti. «Ma se tante volte non sa nemmeno le parole che gli scappano di bocca, perché s’intriga, perché piglia parola?» scattò poi, alzando la voce. «Ma che è italiano lui? Che intende? farsi passare per siciliano, putacaso? Oh, darebbe la mano destra per parlare il nostro frasario e non capisce che combina una cofana di fesserie. Se lui continua a parlare di reclutamento, a dire reclutiamo, reclutiamo, qui abbiamo voglia a cercare giovanotti che ci remano a noi per cinquecento o anche per mille lire. Ma quale reclutare e reclutare… Siamo forse soldati che reclutiamo? Le madridifamiglia, giustamente, s’allarmano al solo sentirla, sta parola.» E qui, facendosi tutto ad amichevole, si girò all’indietro, verso il Maltese, e gli finì di dire: «Eh, vossia non si deve offendere se gli feci st’appunto. Io, per il bene di vossia parlo…».

«E parlate, parlate voi, allora, principalone» gli fece il Maltese, dandogli una manata sul culo. «Parlate voi, malanova che vi venga…»

Ci doveva esser sotto sotto, una gran confidenza fra i due: s’intacciavano, ma senza tanto offendersi, come sapessero che, tanto, non cambiava niente fra di loro.

«Allora?» riattaccò il puntinato con le donne. «Vi capacitaste? Al Tauno Maggiore dell’Amgot gli abbisognano una dozzina di vogatori, di quelli più mafiosi, però, di quelli insomma che col remo fanno scintille. E sapete quanto gli dà? Cinquecento lire a testa, gli dà. Cinquecento lire, e per fare che cosa? Eh, signor Mister Maniàci, per fare che cosa?» domandò, di rinforzo al Maltese.

«Niente, solo qualche colpo di remo. Si può dire che gliele regala, quelle cinquecento lire» fece il Maltese, improntato alla parte del compare del ciarlatano.

«Benissimo disse vossia: gliele regala. E certo, cinquecento lire per fare una remata, che è? non è un regalo forse? Ma quello, il Tauno Maggiore, se lo può permettere. Quello, il Tauno Maggiore, comanda tutto lui a Messina. È come la Trinità, fatevi conto, podestà, prefetto e maggiore inglese riuniti in una persona sola, perciò comanda indistintamente a tutti.»

«Pure gli uomini morti comanda?» gli fece a questo punto la signorina, con lo stesso sfottò tagliente di prima.

«Che intendeste dire, signorina?» le fece, ombriandosi, lo scagnozzo.

«Tina, aspetta, lascia parlare a me» disse allora la donna col gozzo, apostrofando la signorina, o per meglio dire, quella che sino a quel momento avevano creduto una signorina. «Questa è mia nuora ed è una figliola scherzosa» continuò rivolta allo scagnozzo. «Ma ditemi, spiegatemi, ché non intesi bene: rematori, diceste? vogatori mafiosi? giovanotti di polso? figlioli belli, eh? figlioli belli?» domandò rimarcando allusiva sui figlioli belli.

«Essì, signoruzza, figlioli belli, come vi pare a voi, però callosi, con tanto di polsi. Si tratta di dare quattro colpi di remo, quattro, di conto, ma dati con tutti i sentimenti. Capiste, signoruzza? Devono figurare di fronte a inglesi e ’mericani, devono difendere il buon nome italiano.»

«Il buon nome italiano…» fece la nuora, come ci sputasse sopra al buon nome italiano.

«Certo, come no, devono figurare, si capisce…» riattaccò di premura la donna col gozzo. «E dànno cinquecento lire, eh? Cinquecento lire per quattro colpi di remo? Una sommona…» commentariò facendo la meravigliata. «Sarebbe a dire, più di cento lire a colpo.»

«Eh, quasi quasi, perché se magari sono quattrocento colpi, invece di quattro, sempre una sommona sono cinquecento lire. Ci pensate o non ci pensate quanto stava un giovanotto dei vostri a buscarsi cinquecento lire, uscendo a pesca all’epoca di pace? Eh, ci pensate quanti giorni stava a buscarsi la giornata?»

«Già, già…» mormorò lei, e fu come se dentro, di colpo, le avvenisse di fare un ripensamento catastrofico. «Già, già… Quanti giorni stava a buscarsi la giornata uno dei nostri giovanotti all’epoca di pace…» finì di mormorare. Ma non parlava più con lo scagnozzo, parlava come con se stessa, parlava e ascoltava parlare se stessa, i suoi pensieri senza parole. «Quanti giorni… All’epoca di pace…» mormorò ancora, come ricordasse, commemorasse qualcosa: si fece improvvisamente assorta, sola e derelitta, senza più spirito e senza più forze, lo sguardo lontano sullo scill’e cariddi, il collo stirato dietro lo sguardo, come per allungare la vista, e il gozzo che si spingeva contro la pelle, quasi sul punto di spaccarla, come uno spaventevole groppo di pianto, un grosso nodo di lagrime pietrificate a forma d’uovo di struzzo, là alla base della gola, e che s’andava ingrandendo, ingrandendo in quello sguardo, e pareva che da un momento all’altro o si frantumava e scioglieva, o la strozzava.

Questo però, quell’invaiolato di scagnozzo, di lassòpra dove stava a cassetta, non poteva scandaliarsene, ed era cosa impossibile, o cosa possibile, possibilissima, non gli passava nemmeno per la prima pelle. E difatti, siccome dalle case accanto s’erano andate avvicinando altre femmine e femminelle, vedendosele sotto, lui passava quasi quasi a fare l’esigente:

«Eh, però, però» diceva, come pigliandoci gusto, sia alle parole, sia a quelle carte da cinquecento liramgot, delle quali, in quel momento, a parole, s’illudeva di disporre, «per cinquecento lire a testa, li vogliamo scegliere uno per uno, non è che pigliamo i primi che si presentano. Devono essere la meglio dozzina di vogatori che offre la piazza».

«Ah, non vi contentate di scarti e di rituffi? Quelli mortizzi, inutile che s’appresentano, eh? Volete scegliere, eh?» fece ancora, sprezzante e smaccosa, la nuora.

Qui ripigliò parola, precisa identica a prima, a prima di quel momento catastrofico di nostalgia, la donna col gozzo. Attorno a lei, alcune delle sue vicine s’asciugavano gli occhi con un fazzoletto appallottolato fra le dita; piangevano ancora per opera sua, per le parole che aveva detto con la voce d’un’eco che veniva di lontano, e per quello che avevano letto nel suo sguardo volato lontano sul mare. E lei invece aveva gli occhi asciutti, se aveva pianto, se mai piangeva le lagrime a lei non stillavano in fuori dagli occhi, ma veramente sembrava che le stillassero in dentro. Era come se lei stessa, trattenendole con la forza della volontà, se le facesse stillare in gola, ed era come se veramente questo e nient’altro che questo, fosse la grande bozza che aveva in gola: un groppo di lagrime, un nodo di pianto che l’avrebbe strangolata magari, prima o poi, ma lei non avrebbe permesso a niente e a nessuno di scioglierlo. Era perciò veramente come se le lagrime le si raccogliessero, pietrificandosi, nel gozzo, stillando in quella bozza come succhi di fiele in un favo di miele.

«Insomma, ora ve li mostro e vedete voi» disse, calma calma. «Io ne ho due di maschi, io ora ve li mostro e se vi fanno comodo…» E tutt’all’improvviso, come gli facesse un gioco di prestigio, la nuora intanto finiva di farle il tuppo, rovesciò la mano e gli mise sotto gli occhi al Maltese la fotografia dei suoi figli, dicendogli:

«Io ora a vossia glieli mostro solo in fotografia, ma vossia lo stesso si può fare un conto se sono o non sono giovanotti di polso. Vossia vede? Questo è Nino e questo è Giacomino, si sbagliano di diciotto mesi appena. Vossia se li figura in persona? Qua in fotografia, vossia gli può fare la stima dei personali oppure no? O vossia per assicurarsene bene, se sono o no di gradimento suo, gli vuole dare un’occhiata di persona, al vivo? Vossia allora non se n’incarichi. Qua vicino andarono, s’assentarono un momento e ora fra poco tornano, qua vicino, qua vicino sono: Nino là, laddiètro alla Calabria, nel porto di Taranto, si trova, e Giacomino qua, più vicino ancora, qua, nel Canale di Sicilia, là sta, a bordo di una certa nave torpediniera chiamata Alcione. Insomma, se li chiamo, mi sentono. E vossia sa che faccio ora? Gli dò una voce e così corrono qua e vossia gli può dare una stimata, a occhio e croce, se gli vanno bene o no. Nino? Nino?» chiamò allora, guardando a mare in direzione di Taranto all’incirca, verso sinistra. «Vieni, vieni, figlio, vieni un momento, fatti vedere…»

«Giacomino? Giacomino? E tu non vieni?» fece inaspettatamente la nuora, levandole il nome di bocca alla suocera e guardando alla sua destra, verso il Canale.

La nuora però, non finì nemmeno di dire e scattò a piangere, la donna col gozzo invece continuò a chiamare Nino, Giacomino, a ciglio asciutto, e a un certo punto, quasi a labbro muto, ripetendo i due nomi tanto in fretta da sembrare una parola sola: giacom’o nin’o giacom’o… come una parola magica che lei ripeteva come s’aspettasse veramente di vederseli comparire là davanti, Nino e Giacomino, approdati per magia sulla marina, a braccetto, col loro sorriso risplendente.

Poi, prima che ci mettessero riparo, il Maltese e lo scagnozzo si videro circondati da femmine d’ogni età che tenevano alzati contro il petto ingrandimenti al naturale, sia della figura intera e sia della sola testa, o allungavano fra le dita o nel palmo di mano, fotografie formato tessera o cartolina, e dovunque si guardasse si vedevano marinai che sembravano tutti lo stesso, tutti nati dalla stessa madre, che ridevano con la stessa dentatura bianca e gli stessi occhi neri, avevano tutti lo stesso busto snello ed erano tutti in divisa estiva.

«Un giovanotto di polso? Qua, qua c’è mio figlio» gli facevano, a maltese e scagnozzo.

«Un’occhiatella, eh, vossia perché non gliela dà un’occhiatella al mio? Vossia lo vede il personale che ha?»

«Vossia a me deve sentire. Con questo giovanotto qua che pare un Maciste, con questa bellezza di figlio, vossia la deve fare una prova…»

«Pure in fotografia, pure pittato, mio figlio gli rema a vossia…»

«Sanciolo? Oh, Sanciolo?» gridò, tutto alterato, il Maltese che si era stracangiato i lineamenti. «Ma qua, qua, siamo veramente al Ringo qua?»

«Ma quale Ringo e Ringo, qua a Grotte siamo…» fece lo scagnozzo, che si era sbiancato pure lui in faccia.

«E che nicchinnacchi, Grotte col Ringo, malanova a voi?» gli fece allora scattoso, con la sua voce di gallinaccio, il Maltese. «Che c’entra, che c’entra Grotte col Ringo? Ma quanto, quanto siete boccazzaro… È vero o non è vero che vi sboccazzaste tutto con questo Ringo, che dovevamo andare e cercare, o là o là, al Ringo o al Ringo, se c’interessava trovare i vogatori più belli? Eh? E allora perché ci fermammo qua, in mezzo a ste femmine che a momenti si scafollano di sopra e ci spannano di sotto e di sopra? E ora che aspettiamo? Trottiamo, trottiamo per Ringo, malanova a voi e pure a me che mi fido.»

«Il Ringo cerca, sentitelo» fece la nuora della donna col gozzo. «I più campioni vuole, i megliomeglio rematori pretende, pure il difficile fa.»

«Aspettano lui al Ringo…» fecero le altre, che forse avrebbero riso, se non era che già piangevano. «Aspettano lui, come no? quei bravi giovani e valenti vogatori. Lui aspettano, belli parati in fotografia, lo aspettano. Vossia mi comanda, gli fanno non appena lo vedono. Vossia pure della vita mi può comandare, gli fanno. Che peccato però, che peccato, che ci fu già chi li comandò della vita. Eh, ma lui che vuole? Quattro colpi di remo, non altro vuole, e quelli del Ringo sono così valorosi alla voga, che quattro colpi di remo pure morti glieli possono dare.»

«E vossia se li pigli pure i miei, se li pigli, perché non hanno niente da invidiargli a quelli del Ringo, perché pure i figli miei io li partorii col remo in mano. Se li pigli, vossia, se li pigli, non lo faranno sfigurare a vossia…»

La donna col gozzo, che era la più vicina e si sporgeva dentro la carrozza, continuava a offrirgli al Maltese le fotografie dei suoi due figli, sfregandogliele quasi sulla faccia, ma tenendole fittefitte per un lato, come se davvero pensasse che il Maltese glieli poteva realmente strappare di mano, i suoi figli in fotografia, e portarseli a vogare.

Tutt’all’improvviso però, la donna col gozzo non fece più la scena:

«Peuh, peuh, per la faccia vostra» fece al Maltese, sputazzando fra le parole.

L’asciugamano le cadde dalle spalle, e di colpo, a vederla con le spalle nude, col gran petto che sembrava ancora giovane e lattoso, fu come si fosse liberata lei stessa di quell’impedimento, per avventarsi contro quello nella carrozza. Fu allora, invece, che sembrò come accecata da un soprassalto di lagrime:

«Peuh, peuh…» faceva: sputava bava e lagrime e piangeva. Piangeva come se il gozzo, pieno da scoppiare di lagrime pietrificate, si fosse spaccato in quel preciso momento e le lagrime nuove, invece di pietrificarsi a loro volta, spietrificavano le vecchie lagrime intartarate, riassommavano, rapide rapide, l’una dietro l’altra, come bollicine d’aria nella gazzosa, e pareva che non appena affioravano agli occhi, il loro salso si volatizzasse come lo spirito dei vini troppo a lungo conservati che poi non sanno più di niente, e volatizzandosi, era come se dagli occhi della donna spirasse fuori un fumichio, una nebbiolina di vapori, bianchi bianchi, incanutenti. Ma era la quantità, il verso come di cateratte aperte di quelle lagrime, che più travagliava gli occhi della donna, come se lo scaterattamento di lagrime fosse tale, che lei non aveva abbastanza occhi per piangerle tutte. E veniva di più da credere, ora, che quello che le faceva bozzosa la gola, fosse veramente il grosso nodo di lagrime che chissà da quanto tempo inghiottiva, inghiottiva: perché ora che piangeva, il nodo doveva essersi per forza finalmente sciolto, troppo in fretta però, tanto da rischiare, tutt’insieme, di strangolarla. Piangeva e il gozzo, come se una mano lo pompasse e spompasse, il gozzo si gonfiava e sgonfiava e si aveva allora l’impressione come di vedere sotto la pelle il groppo di lagrime che le saliva e scendeva per la gola quasi si sforzasse di tirarselo in bocca e sputarlo, invece di piangerlo, sputarle come un groppo di fiele, le sue lagrime, sputando anche quello in faccia al Maltese.

E come lei, con lei: «Peuh, peuh…» facevano tutte le altre, chi coi capelli ancora sulle spalle e chi con le forcine e la pettinessa allentate, il tuppo che stava per sciogliersi, e chi con la veste e chi con la sottana, chi a spalle nude e chi a spalle coperte. Dalle fotografie formato cartolina e dagli ingrandimenti, i marinai ridevano, là in mezzo, con le loro dentature bianche, precisi identici come fossero tutti figli d’una stessa madre: ridevano ed era come se si divertissero a quella scena di cortiglio, facendosi l’uno con l’altro l’occhiolino, nel vedere non visti come si ribellionavano finalmente le loro femmine e femminelle, sfogandosi dopo tanto dolidoli, tanto di pensare e pensare incotturato, uscendo fuori, all’aria, dal penìo lungo, lento e muto in cui stavano al chiuso delle case e del cuore.

«Frustate, frustate, don Armandino!» gridava lo scagnozzo al cocchiere.

Però, ce ne mise il cocchiere a sbrogliare la carrozza dalla mischia: il cavallo si era impennato e nitriva e lui per un verso lo frustava, facendogli: oooh… oooh… per spronarlo, ma per un altro verso, sembrava tirare le redini per frenarlo.

«Oh, don minchia» gli gridò il puntinato, afferrandolo per un braccio. «Che lo fate apposta? Che gli fate il compare a ste disgraziate?»

Il Maltese, pallido come un lenzuolo, si era ritirato tutto sul sedile, ranunchiandosi col collo stirato all’indietro, per non farsi raggiungere dagli sputi, e non trovava più lo spirito, né di fare né di dire nulla.

La carrozza, a meno di un chilometro da lì, si trovò di fronte al caricascarica, dove la strada era franata a mare e così il Maltese lo salutò il suo Ringo. Lui e lo scagnozzo erano scesi dalla carrozza, come per dare un’occhiata, e magari ne avevano approfittato per fare un goccio d’acqua e proprio nel momento in cui stavano risalendo in carrozza e il cocchiere scioglieva il sacchetto della biada dalla bocca del cavallo, avevano visto ’Ndrja venire da quella parte con Masino e si erano fermati col piede sul predellino.

’Ndrja capì che stavolta non poteva scapolarsela: stavolta gli avevano messo gli occhi sopra e doveva averci per forza un purparlé, se l’apostrofavano, e che l’apostrofavano era sicuro come la morte. Ora però, sapeva che perlomeno quello, il Maltese, lui e il suo aiutante, non giravano per prigionieri, ma per rematori. Ancora non gli passava per la mente che poteva trattarsi della stessa cosa, che poteva trattarsi, cioè a dire, d’un trucco, trucco apposito, apposito per marinai, e se così era, bisognava riconoscere che non potevano inventarla meglio per pigliarli prigionieri di buon’a buono, che sotto quella proforma di vogatori per una regata. Del resto, che argomento poteva esserci più da buon’a buono di cinquecento lire? Eppoi, lo stesso Maltese, parlando di reclutamento, sbagliava veramente parola o sbagliava pensiero e si tradiva senza volerlo?

«Amico» l’apostrofò lo scagnozzo, messo al varco fra la carrozza e i massi franati a mare. «Ve le volete buscare cinquecento lirazze?»

Il Maltese intanto, gli veniva vicino, facendo con la mano segni d’ammirazione e sorridendogli:

«E da dove spuntò sta cosa reale?» fece, rivolto allo scagnozzo, quando fu accanto a ’Ndrja.

Poi, mettendogli una mano sulla spalla, fece un passo indietro come per rimirarselo, fermo in posa. Aveva tutta l’aria d’un sensale che lo decantasse con gli occhi al compratore, allo scagnozzo cioè a dire, come se questo qui dovesse decidere lui, per il sì o per il no.

«Per caso, non siete del Ringo?» gli domandò e ’Ndrja gli fece di no con la testa. «E di dove allora?»

Quando sentì Cariddi, fece una smorfia con le labbra e si rivolse allo scagnozzo:

«Oh, Sanciolo, sentiste? Che ve ne pare? Un giovanottone di sta specie voi lo pigliereste per pescatore del Ringo e invece non è del Ringo. Però, io dico che remerà pure lui potentissimo e forse meglio di quelli del Ringo. Eh, Sanciolo? E dove lo troviamo un vogatore come questo qua?».

«Lui, almeno, non sta in fotografia» fece lo scagnozzo, con un certo spirito sprezzantesco verso ’Ndrja, che gli era antipatico, e si vedeva. «Meglio di quelli del Ringo? Meglissimo, vossia può dire, se vossia pensa che i giovanotti del Ringo restarono forse pure loro solo in fotografia. Eh, certo, un vogatore così, vivo vivo, non ha l’uguale. Essì, si può proprio dire che Dio lo lasciò vivo per campione degli uomini morti.»

Il Maltese rise, con la pelle del viso che gli si raggrinziva e le labbra che si ritiravano, scoprendo le gengive e una dentatura per tre quarti di denti d’oro: denti d’oro spropositati, come se non sapesse che farsene dell’oro o come sapesse che non c’era dove nasconderlo meglio.

E dopo che rise, sorrise, gli palpeggiò i muscoli a ’Ndrja, gli prese i polsi fra le mani che aveva piccole e paffute.

«Eh, sì, proprio così, voi siete in carne e ossa, si vede» gli fece. E poi, alzandogli il braccio per osservarlo meglio da capo a piedi, volle sapere quanto era alto.

«Un metro e settantatré» gli rispose ’Ndrja che ancora non ci vedeva niente di male, anche se andavano parlando di lui, là presente, come se lui non c’entrasse, disponendone come d’un pupo dell’Opera.

«E di torace?» gli chiese ancora, sempre tenendolo per un polso.

«Centodue.» Il Maltese fece: bene, bene col capo. Poi lo fissò di sottinsù, e sforzandosi di stringergli forte il polso con la manetta, pesando le parole, disse:

«E ora, ditemi, fatemi sentire: ve la vorreste buscare una bella carta da mille, eh, giovinottazzo?».

«Perché mille?» s’intromise di scatto lo scagnozzo. «Il doppio degli altri? Che sarebbe sta particolarità?»

«Sarebbe, sarebbero cazzi miei» gli fece il Maltese vestendosi d’autorità, aggiungendo poi, pazientoso: «Sanciolo, Sanciolo. Uno di questi giorni vi troverete senza fascia al braccio, ve lo dico io».

«Allora, vossia, se non gli dispiace, mille lire le dà pure a mio fratello e a mio cognato» disse lo scagnozzo che s’era intestato e come deciso a non arrendersi.

«Ah, bellicchi, bellicchi sono, vostro fratello e vostro cognato, belle carni di pecora…» gli replicò sprezzante il Maltese. «Mille lire, come no? Nemmeno un cerino sparato, nemmeno quello valgono, nemmeno se li mettete insieme, fratello e cognato vostro.»

«Vossia, questo, se mi permette, non può e non lo deve dire» fece allora lo scagnozzo, impallidendo, forse perché doveva riuscirgli nuovo, il Maltese, con quella sparata. «Mio fratello e mio cognato, per sua norma e regola, caro signor Mister Maniàci, sono persone per bene, onesti e travagliatori.»

«Come no? Onesti e travagliatori… Due dei meglio intrallazzisti, due pidocchielle che entrano ed escono dalle carceri di Carrubbara, ora per sigarette e ora per gomme, ora per benzina e ora per penicillina. Ma con quale faccia, con quale faccia potete venirmi a dire persone per bene, onesti, travagliatori… Carte false vi sentireste di fare, eh, Sanciolo? per quella bella pariglia di maglie…»

Lo scagnozzo si tappò la bocca con la mano, come per impedirsi di parlare: masticando amaro, alzava gli occhi al cielo, e non si capiva se era contro il Maltese che s’impediva di parlare o a favore ancora di fratello e cognato.

Questa specie di casobello fra il Maltese e il suo bracciodestro, casobello di cui lui era, senza merito né colpa, la questione del contendere primo, spinsero ’Ndrja a pigliare parola e sentire con precisione di che si trattava, e vedere sino a che punto, insomma, poteva interessarlo la cosa, quella cosa, figurarsi, che era poi una carta da mille. Dette un’occhiata a Masino e lo vide corrugatissimo, coi sopraccigli a carbonella stretti sugli occhi, che lo scrutava soprapensiero. Forse si sentiva risuonare pure lui quella cifra in testa: mille lire, mille lire, mille lire. Partendo per la guerra, tre anni prima, la situazione che aveva lasciato era tale, che per vedersi fra le mani un fazzolettone di quella fatta, un vero fazzolettone da naso, uno per ogni uomo di chiumma, alla somma e spartizione di tre mesi di gettasangue, dovevano avere avuto la fortuna di fare tutta una passa maestosa, portando a terra una paricchia al giorno perlomeno, col maschio magari scarso, ma la fianchipieni di due cantàri, due e mezzo perlomeno: e una simile fortuna poteva capitargli una volta nella vita e poi se ne sarebbero ricordati per tutta la vita. Ora, se la situazione era tale e quale, quella che lui aveva lasciato, e anche la carta da mille era anch’essa tale e quale quella, di quello stesso valore, con mille lire, in contanti, calcolava lui, dovevano uscirci l’una e l’altra palamitara, palamitara rete e palamitara barca.

«Che travaglio vorrebbe fatto vossia per mille lire?» domandò perciò al Maltese, come fosse all’oscuro della regata, considerato che quelli mostravano di non essersi minimamente accorti di lui, prima, là, a Grotte.

«Come che travaglio? Oh, mi piace. Travaglio di pescatore, travaglio di marinaio. Travaglio insomma di quello che siete: siete o non siete pescatore, marinaio?» gli fece e intanto occhìava all’argentina, ai pantaloni scampanati e alle scarpe nere alte. «E voi, il vostro solito travaglio m’avete a fare, quello che fate sempre.» Portò avanti indietro le braccia, con le mani chiuse a pugno come remasse: «Remare, sapete remare? Eh, nemmeno a dirlo, quello è mestiere vostro».

«Era, mestiere mio, era… Una volta, sì, una volta, posso dirlo che era mestiere mio…» fece a questo punto, col tono di chi non vuole né vantarsi né deprezzarsi, né aggiungere né levare, ma vuole solo essere veritiero. «Ormai però, da quant’è che non piglio un remo in mano, quasi me ne scordai. Del resto, chi rema oggigiorno? Vossia vede remare forse?» e con la mano fece segno verso mare.

«Ce la fece la scoperta» s’intromise smaccoso a commentariare lo scagnozzo.

’Ndrja, senza calcolarlo, continuò a indirizzarsi al Maltese, e come se quella fosse una supposizione sua, che gl’ispirava la vista, continua continua, del mare deserto, e non un fatto al quale aveva assistito, non visto, alcuni minuti prima, gli fece, per dire che lo capiva, non per fare spirito o per aumentare il suo prezzo:

«Gli riesce scabroso a vossia, eh, trovare vogatori oggigiorno?».

«Scabroso solo?» fece quello, pigliandolo amichevolmente per un braccio. «Si rischia la vita solo ad andargli a spiare a ste femminelle qua che stanno davanti alla porta se ci sono giovanotti che vogliono fare una regata. Oh, una cosa sportiva, non altro, e ben pagata pure, cinquecento lirazze, un vero regalo… Macché, quasi quasi, se non scappate, vi scippano gli occhi. E pensare che l’amico Sanciolo, qua presente, diceva che bastava farci una passeggiata in carrozza, fare un fischio e ne sarebbero scasati tanti, di quei giovanotti di polso, che poi il difficile era di sceglierli. E difatti non si sbagliava, Sanciolo. Si vedette, difatti, si vedette quanti ne scasarono. In fotografia, però. E se era difficile di persona sceglierli, figurarsi in fotografia…»

Stette un poco a passarsi la mano sulla tigna e sui quattro capelli di traverso sulla tigna e poi aggiunse, come si fosse ritirato in se stesso a riflettere ad alta voce: «E quello lì, il milordo, s’aggiusta i baffetti col frustino, ti guarda come un verme e ti dice: Maniàci, trovatemi, tra oggi e domani, dodici siciliani così e così. E Maniàci, come un crastone, parte a cercargli dodici siciliani così e così, dall’oggi al domani…».

«Vossia parla, parla…» l’interruppe smaccosamente lo scagnozzo. «Vossia parla, si lagna, si lagna e st’amico qua, più sente, più lo sente vossia che si lagna, e più si fa prezioso. Fra poco, questo, a vossia, gli domanda mille lire al colpo per quei quattro colpi di remo.»

«Voi vi sentite così scaltrone» gli fece allora ’Ndrja, guardandolo in faccia, «ma altro che cazzate, mi vado accorgendo, non sapete dire.»

«Oh, badate a come parlate» fu tutto quello che trovò di ribattergli lo scagnozzo, sempre però con quella inchiavatura di voce, boriosa e sprezzantesca, che aveva come incarnata.

’Ndrja non gli dette più conto e si spiegò col Maltese:

«Vossia sa, non è questione di piccioli, mille o anche cinquecento mi starebbero benissimo. È questione che andiamo di gran premura, io e st’amico mio, anzi si fece tardi e ci dobbiamo allestire…».

A ’Ndrja, per la verità, gli era bastato sentire di quello lì col frustino, il milordo, perché di mente gli uscissero le mille lire e vi rientrassero le vociferazioni che Marosa aveva sentito al Faro. Si scandaliava in questo momento che quella regata poteva essere benissimo tutta una mossa, una manovra, un trucco astuto, per pigliare prigionieri di buon’a buono, e a pensarci bene, persino il continuo battibecco tra quei due poteva essere benissimo tutta una scena: l’unica differenza fra prima e ora, era che non dicevano più che si trattava semplicemente di aiutarli a scaricare una nave nel porto di Augusta, ma dicevano che si trattava semplicemente di fare una certa regata nel porto di Messina e gli occorrevano dei vogatori e li pagavano profumatamente, se si prestavano per dare quei quattro colpi di remo.

Il Maltese però, sentendogli dire che era questione che andava di premura, se non accettava, ritenne forse che quello fosse l’unico impedimento, e rivolgendosi allo scagnozzo, col quale faceva sempre come se niente fosse successo, anche se quello gli teneva il muso, esclamò:

«Capiste, Sanciolo? Al giovinottone qua, gli pareva che ora, subito, in giornata c’era la regata. Eh, ma allora così, che facciamo? Ci stronchiamo la vita, sicuro come la morte che ce la stronchiamo la vita a cercare così, a tamburo battente, a cercare e trovare dodici giovanottazzi del suo stampo, eh, Sanciolo? Ma forse, forse, ora che trovammo lui e spezzammo l’incantesimo, ora, volete scommettere, Sanciolo, che per sabato troviamo pure gli altri dodici?». Se non era per subito l’impegno, ma per sabato nientemeno, andava intanto cogitando ’Ndrja, se non gli domandavano lì, issofatto, d’accompagnarli, senza dargli tempo né di riflettere né di pentirsi, forse le cose stavano proprio come dicevano, forse si trattava veramente di una semplice regata. In tale caso, non gli pareva nemmeno vero di potersi buscare mille lire per quattro colpi di remo, per una remata, cioè a dire, che poteva essere tuttalpiù di qualche miglio e non doveva fare gran differenza con le remate che facevano con le palelle dell’ontro dietro allo spada.

A quel punto, il Maltese, mezz’abbracciandolo e attirandolo sul suo petto di bombolo, gli disse:

«Allora, c’intendemmo? Voi, ora premuratevi, premuratevi per… Di dove diceste che siete? Aspettate, aspettate, non me lo dite. Siete, siete, ah sì, siete di Cari… di Cari… di Cariddi, eh? Ora, perciò, premuratevi per Cariddi, a sbrigarvi gli affari vostri. Sino a sabato, avete tempo, avete tempo lune, marte, mercole, giove, venere e dopo venere viene sabato e sabato a Messina ci venite a dare quei quattro colpi di remo e poi ve ne tornate a Cariddi che vi sentite un gran signore con le vostre mille lire sane sane in tasca. Da ora a sabato pensateci, pensateci quante cose che ci potete fare con quelle mille lire».

«Vossia la fece fatta già» disse a questo punto ’Ndrja, con un mezzo sorriso.

«Oh, ma ci vuole faccia tosta. Gli regalano mille lire e si fa pregare pure» fece scattoso lo scagnozzo, come parlasse al cocchiere.

«Sentite a me» disse allora il cocchiere, che sino allora non aveva aperto bocca. «Io ci metterei la firma, anche per meno di cinquecento lire.» Si vide guardato con approvazione dai suoi passeggeri e tirandosi il parocchio della coppola che portava storto da un lato, aggiunse: «Eh, voi non lo sapete, voi non state in città, non lo potete sapere che oggigiorno tutto si trova, fuorché il fammiridere. Non potete saperlo, voi, quanto costano i piccioli oggigiorno, tanto è vero che vi cadono dal cielo mille lire sane sane e voi le disprezzate, vi portano canzonelle e voi non vi commuovete, continuate a tenervi duro. V’ammiro, che vi debbo dire? parola d’onore che v’ammiro. Ci sputate, sputate sopra a mille lire, io non credo agli occhi e orecchi miei, mi dovete credere. Domani, fra qualche mese, se non meno, vi capirei. Domani, non appena il picciolame nuovo circola a profusione, passa di mano in mano e corre come fiume, specie poi, detto fra parentesi, se i catanesi si mettono a stamparlo in proprio, secondo lo stile loro, e figurarsi se quei genioni di stampatori non stampano sta specie di biglietti di tram, sta babberìa di soldi di carta dell’occupazione, allora sì che col biglietto da mille, per quello che vale, vi potete accendere la sigaretta: perché, domani, con mille lire, come massimo ci accattiamo, voi un pugno di nocella americana e io un chilo di biada o di cuscuso per il cavallo. Ma oggigiorno, oggi, al giorno d’oggidì, che questi liberatori il conquibus ancora se lo tengono fittofitto e non glielo levate nemmeno con le tenaglie, con mille lire sapete che ci potete accattare? Qua, vedete? Cavallo carrozza e io sopra con tutta la frusta».

Ma, oggigiorno, oggi, al giorno d’oggidì, una palamitara, una barca, con mille lire riusciva ad accattarla? ’Ndrja incontrò gli occhi di Masino e sicuro che pure lui andava pensando alla palamitara disse:

«Ma a mare non si esce con cavallo e carrozza…».

Trasportati dall’argomento, cocchiere e scagnozzo, come per scommessa, fecero a chi più diceva quante di quelle cose alleate, si potevano accattare all’intrallazzo. Penicillina, stecche di sigarette, sacchi di farina americana, sapone, cioccolato, pullover, pantaloni, pastrani, scarpe, berretti, fusti di benzina, gomme, caffè, zucchero. La qualunque si trovava col fammiridere all’intrallazzo, dato che l’intrallazzo era un’arcalamecca che funzionava col fammiridere e bastava che sentisse quel suono mammalucchino e l’intrallazzo inghiottiva e vomitava la qualunque.

Per lo scagnozzo, a sentirlo, era ormai questione di giorni, se non di ore, e alle Due Vie e in via di Porta Imperiale, suo fratello e suo cognato se la sarebbero giostrata pure loro con l’intrallazzo, ma con roba preziosa, roba fine, gioie addirittura: anelli, spille, braccialetti, orecchini, e servizi da tavola e lenzuola, asciugamani e federe, coperte all’uncinetto e trapunte, tutto a dodici e a ventiquattro paia, biancheria da corredo, per parlare chiaro. Fratello e cognato, infatti, quelle mille lire che buscavano con la regata, le mettevano per capitale, tanto per cominciare, e battevano i paesi, perché si sentiva dire che per un pezzo di pane, con qualche centinaio di lire, ai paesani gli potevano sfilare pure gli anelli dalle dita, e si sentiva pure dire che le zite, siccome due su tre, gli ammazzarono in guerra gli ziti, e pigliarono l’apparenza del fiore d’arancio, giusto di quello, quand’è scippato dall’albero e ancora odora, ma odorando appassisce e non si farà mai frutto, non si davano pace alla vista del corredo che prepararono pezzo a pezzo, punto per punto, con le loro mani, gli pareva quasi di avere il morto in casa e se glielo levavano di davanti agli occhi, li pagavano pure, quasi quasi.

La qualunque si trovava coi soldi: a tale prezzo questo, a talaltro prezzo quello. Scagnozzo e cocchiere sapevano ogni cosa di quello che gli competeva, gli mancavano solo i soldi. Che sapevano invece, lui e i pellisquadre, di quello che gli competeva a loro, della palamitara, cioè a dire? Sapevano, tanto per cominciare, se i mastri d’ascia, e in particolare don Armandino Raciti di Galati Mamertino, si erano rimessi all’opera? E quanto al legno: frassino, gelso, ciliegio o un altro qualsiasi a buon bisogno, sapevano se oggigiorno si poteva racimolarne qualche poco, almeno lo strettamente necessario per scafare una palamitara? E sapevano, oggigiorno, che prezzo stilavano, a ordinargliene una, oggi, domani, mentre si sentiva ancora caldo di guerra sotto i piedi? E sapevano forse se con mille lire si poteva, insomma, cominciare a ragionare, oppure no?

Per questo li avrebbe voluti lì i pellisquadre, e se non tutti, almeno don Luigi, l’avrebbe voluto lì, almeno lui, il bosso, per consigliarsi, per dirgli: che faccio? che dice vossia? gli dico di sì a questo maltese? a vossia che impressione gli fa sta regata che si deve correre nel porto di Messina? non è che invece della regata corro un qualche rischio io? vossia ritiene che vale la pena che corro questo rischio per mille lire? mille lire, st’individui qua vanno dicendo che al giorno d’oggi rappresentano un capitale, ma dicono verità? dicono menzogna? io ora tornai, ancora con gli occhi chiusi sono, vossia solo me lo può dire se al giorno d’oggi mille lire gli rappresentano un capitale a chi l’ha in tasca; perché, a senso mio, il punto è, che se quelle mille lire ci risolvono qualcosa, è un conto, e se non ci risolvono niente, è un altro conto: ora, vossia che dice? con mille lire possiamo cominciare a vederci qualche lustro, a sentirci insomma il culo a mollo per lo scill’e cariddi? perché, in tale caso, corro il rischio e corro la regata.

Ma per il Maltese doveva essere veramente una cosa fatta, perché si era estraniato dalla discussione, allontanandosi a passetti, passettini, verso il bordo della massicciata che era franato a mare e le onde, ora, facevano la schiuma fra i massi. Si era messo in bocca uno stuzzicadenti che pareva d’argento, una specie di lisca di pesce, tonda e appuntita ai lati, e intanto che con quello si stuzzicava i denti, guardava, tutto preso, lassòtto, verso destra, come se fra le macerie della massicciata che affioravano alla riva, nello sciabordio delle onde, vedesse lui solo qualcosa di strano e di attirante. Non passò molto e videro anch’essi, da dove si trovavano loro, quello che lui vedeva già da dove si trovava lui.

Sotto la sponda, le femminote venivano avanti una dietro l’altra in una fila di una diecina, tra gli spruzzi che sollevavano pestando l’acqua: si tenevano alzate perciò il fascio di gonne sino al grembo, con le gambe tutte nude sino a tutta la coscia. Questo era il panorama su cui il Maltese teneva puntati gli occhi, mentre si stuzzicava i denti.

Le femminote dovevano essersi calate al mare da una specie di viottolo che scendeva da una di quelle ville circondate di palme, che stava più in alto delle altre e che aveva sulla facciata tre colonne come di marmo bianco e grandi troffe di buganvillea.

S’avvicinavano al caricascarica dirette ai grossi massibaluardi che erano precipitati in mare e avevano pigliato l’apparenza di scogli. Là, in mezzo ai massi, le galeote avevano assicurato le loro lancitte e i loro canotti, quella flottiglia di natanti azzardosi che ’Ndrja aveva già visto scuroscuro sulla loro marina, quelli stessi o altri consimili.

Ora, che motivo c’era per arrossire a quel modo, quasi fosse uno zito in punto di vedere la zita, nel mentre perlustrava con gli occhi fra quelle imbarcazioni mignunare casomai non ce ne fosse qualcuna di specie eccentrica, imponente a paragone con quelle, bombata e sfilata alle punte, lunga e nera? Che motivo poteva mai esserci di arrossire, di cercare con gli occhi d’aspettarsi quasi quasi di sentire un dindin, dindin per aria? Forse che una barbara, dispotica e solagna come Ciccina Circé, poteva mai trovarsi là fra quelle, in socievole compagnia? Eppoi, chi ce la portava lì a quell’ora, col sole, quella acerrima nemica della luce, quando pareva persino per le altre una grande stranezza che fossero ancora di qua del mare a giorno avanzato? Eppure era arrossito, arrossiva come sentisse la sua presenza nelle vicinanze, ma la verità, più grave ancora era che arrossiva al puro e semplice pensiero di lei.

Le femminote erano cariche, spalle e braccia, di roba di vestiario: pantaloni, giacche e cappotti da uomo, e poi, una gran quantità di vesti di donna, molte, molte vesti di donna, e di donna ricca e splendida, che stilava vesti di seta, picchiettate di scaglie d’oro e d’argento come manti di maga, vesti che pareva mandassero sentore di cipria e di profumi dalle braccia delle femminote.

Si sarebbe detto che tornassero dall’avere saccheggiato quella villa lassòpra, con le tre colonne e i cespugli di buganvillea, come si sentiva dire di tante case e ville signorili che i proprietari avevano abbandonato sotto i bombardamenti e che erano state a poco a poco svuotate d’ogni cosa, persino della tazza del cesso. Solo che le femminote avevano l’aria come se le avessero invitate in quella villa, e come se il favore l’avessero fatto e non ricevuto, portandosi via e levandogli di casa quell’ammasso di vesti e vestiti.

Fu quando arrivarono fra i massi e pigliarono a sbarazzare dentro le lancitte e i mazzi delle vesti e l’altra roba che portavano, che alzando la testa, si scandaliarono del Maltese che se le mangiava con gli occhi, nettandosi i denti con lo stecchino. Figurarsi se non gli lessero nei pensieri: qualcuna, più sfacciata, gli fece subito la mossa e qualcun’altra, più sfacciata ancora, oltre a dare il colpo di ventre in avanti, s’alzò contempo più sopra ancora delle cosce le gonne in faccia a lui e alla faccia sua. Ridevano e pareva che non avessero nessuna fretta di varare, forse perché aspettavano la notte e quello gli serviva da diversivo.

Poi, il cocchiere mormorò qualcosa all’orecchio dello scagnozzo, confabularono un poco come s’accordassero su qualcosa e poi lo scagnozzo andò a parlare a sua volta all’orecchio del Maltese: questo qui lo guardò tenendo lo stecchino fra i denti, si girò a guardare verso le femminote e tornò a guardare lo scagnozzo, che pigliando per gradimento quella doppia guardata, tutto ammastriato si rivolse al cocchiere:

«Don Armandino, non lo vedete il signor Mister Maniàci, che sfoderò già lo stuzzicadenti? Ma che aspettiamo? la carrozza?».

«La carrozza c’è» disse il cocchiere, un poco a ruffiano, «c’è, e se vossia intanto gli fa il segnale dell’asso a quelle gentildonne, io gliela vado parando come una bomboniera all’Eccellenza, gli sistemo spalliera e cuscini, gli alzo il mantice e chiudo laterali e finestrino.»

«Vi detti forse ordine io a voi, don Armandino?» gli fece allora il Maltese, sorridendo con le gengive e la dentiera d’oro in mostra. «E voi, Sanciolo, gran malanova, che pigliate sempre l’iniziativa e mi fate fare sempre quello che volete voi…»

Parlava proforma, però gradiva, gradiva, all’idea gli lucevano gli occhietti, persino. Quando il cocchiere l’invitò ad accomodarsi in carrozza ebbe uno scoppio di riso caprigno e rimirando la carrozza come non ci fosse mai stato dentro, sollevò il laterale dalla sua parte, guardò come don Armandino aveva sistemato ruffianescamente spalliera e cuscini, coi centrini ricamati che di solito stanno dove poggia la testa del viaggiatore, per proteggere il velluto dalla brillantina e dall’olio dei capelli, spiegati come per vezzo sui cuscini agguancialati. Il Maltese rideva, sbavando come un caprone, con gli occhi lucidi lucidi andava misurando quella bomboniera, dicendo infine al cocchiere, come gli sembrasse troppo bello, proprio perché era vero:

«Ma che volete fare, che volete fare? Come si può fottere, come si può fottere laddèntro, me lo dite come, tutti incugnati e ranunchiati? Si tratta forse di fottere di nani?» in così dire, però, metteva un piede sul predellino e abbassava la testa, dando quasi quasi a intendere che lo faceva solo per provargli che aveva ragione lui.

Il cocchiere si fece una risata di compiacenza e non rispose per il momento: lo aiutò a ficcarsi sotto il mantice e prima di abbassare i laterali, aprì lo strapuntino, dove chi sta seduto, deve forzatamente incastrarsi coi suoi ginocchi fra quelli di chi gli sta seduto davanti sul sedile.

«Vossia, si deve fidare di Armandino» gli fece allora. «Vossia, dopo che si fa questo tett’a tette con la femminota, qua dentro, il letto a vossia gli sembrerà una scomodità al paragone.»

Mentre il cocchiere abbassava la finestrella di dietro, chiudendo il Maltese nella carrozza, veramente come in una bomboniera, lo scagnozzo di lassòpra, col frasario di mano, gli stava facendo alle femminote la proposta per conto del suo principale: per attirarne qualcuna, di lassòtto, fuori dai massi, a un purparlé col Maltese dentro la carrozza, gli bastava intanto fargli segno di fammiridere, sfregando l’indice e il pollice.

Le femminote s’abboccarono fra di loro, ma pareva che non s’accordassero a chi spettava sbrigare quel travaglietto, perché si ronzavano dandosi gran manate al petto e ai fianchi, sul culo e sulle spalle, oppure, piegate sui ginocchi, rovesciavano le gonne sbandierandosi le nudità, scosciandosi l’una in faccia all’altra, per farsi onta.

Infine, quando all’apparenza si sarebbe detto che si erano rimesse agli affari loro, e alcune rassettavano quella roba sulle lancitte e altre masticavano qualcosa poggiate ai massi, con le spalle allo scagnozzo, che aveva voglia di cantare e fargli il sordellino, d’improvviso pigliò la corsa la prima e dietro a quella, altre cinque o sei, con una sforbiciata delle gambe, pigliarono anch’esse la corsa, scappandosi davanti e di dietro l’una con l’altra: pareva che scappassero in sopra solo per divertirsi a farsi dispetto ormai, non per arrivare ognuna prima delle altre, a ficcarsi nella carrozza con quel bombolo danaroso.

Girarono per il caricascarica saltando sul pietrame dove schiumava il mare e comparirono sulla strada franata: avevano l’affanno dal gran correre, ma ridevano trattenendosi l’una con l’altra per il pizzo delle gonne.

Lo scagnozzo, gesticolandoci in mezzo come avesse qualcosa da dire e domandasse silenzio, gli fece finire quella pomponella, ma quelle galeote, alla prima parola che gli uscì di bocca, afferrando di colpo l’intenzione fina che aveva in testa e non riuscendogli gradita, quasi se lo mangiarono vivo: se il puntinato non ne aveva mai fatta esperienza, e sennò questo non gli succedeva, la fece allora.

«Tò… Tò…» gli fecero battendo con la mano sinistra sull’avambraccio destro, teso col pugno stretto. «Tò… Tò… La mazzetta ci pretendi, puntinato? La parte tua di magnaccio? E vacci, vacci tu, dentro la carrozza, vacci tu a dargli ricreo a quello scorfano, vàttela a buscare col culo tuo la mazzetta.»

Lo scagnozzo si fece pallido come la bile, le femminote lo ronzarono da una parte e si gettarono verso la carrozza.

Il cocchiere, che accanto al predellino si teneva pronto a sollevare come un velario il laterale del mantice per introdurre la femmina al Maltese, quella a cui lo scagnozzo avesse fatto la parlata, nel vedere però che invece di una, erano quasi un mezzo serraglio di femminote che stavano pigliando d’assalto la carrozza col Maltese dentro, si spaurò e come pigliato dai turchi, fece segno di faccia allo scagnozzo come per dire: e ora? ma quello, disfiziato, gli fece segno a sua volta: e chi se ne frega? e poi, a parole aggiunse:

«Ste doppieputtane, nemmeno con un caffè si vogliono disobbligare».

Era stato in questo preciso momento che ’Ndrja, credendo di averlo sempre là, al suo fianco, aveva sussurrato a Masino:

«Mi pare che meglio di ora non c’è per levarci da st’incommodo. Eh, tu che ne dici?».

Masino però, come gli avesse letto sulle labbra, gli aveva gettato una voce dall’altra parte del caricascarica.

«Qua sono, ’Ndrja.»

Stava col corpo mezzo girato di là, come non volesse vedere il bordellino che succedeva attorno alla carrozza e stava contempo, come se con quella metafora del corpo mezzo girato, col piede in avanti, gli volesse intendere al suo fratello di latte che aspettava lui per girarsi tutto e muovere anche l’altro piede in avanti e filarsela.

Una delle femminote se n’era andata a cassetta e impugnata la frusta dava colpi all’aria facendola schioccare e inquietando il cavallo che sbatteva la testa e scalpitava. Le altre, intanto, pigliando la carrozza dai due lati, si erano affacciate in tre e quattro a ognuno dei laterali, facendo come per calcarsi fittefitte sotto il mantice: il Maltese guardava queste, guardava quelle, si scugnava sul sedile, ora a destra, ora a sinistra, per un verso pareva volergli fare posto a tutte, gentilissimo, e per un altro, pareva strambato, come se si sentisse una certa paura.

«Come siete bello nutrito, eccellenza» gli fece una delle femminote. «Che mangiate, eccellenza, granodindia o cuscuso?»

«Vi spagnate forse che il sole vi macula, per starvene così allo scuro?» gli fece un’altra.

«Eccellenza, v’incugnate? Ci fate posto col culo? Permettete che ci accoffiamo?» gli fece un’altra ancora.

Detto fatto, facevano per infilarsi dentro la carrozza tutte quante erano, chi col capo e chi col busto, chi con le gambe e chi col fianco, senza lasciargli nemmeno uno spiraglio per respirare, al Maltese, che di laddèntro, con la voce soffocata, chiamava:

«Sanciolo… Sanciolo…».

Sanciolo, in quel momento, era girato a guardare ’Ndrja, che sceso e risalito per la cunetta sconquassata del caricascarica, s’andava allontanando con Masino: lo guardava con gli occhi stretti, come di sorpresa, di curiosità e di diffidenza, lo guardava come lo vedesse già piccolo piccolo in lontananza.

La mattina di quello stesso lune, forse per la prima volta in vita sua, l’orcaferone fu costretto, per quanto immortale, a difendersi per sopravvivere. Il caso, la fatalità, se nominare il caso, la fatalità poteva mai avere senso per un orcaferone, gli coalizzarono contro riatteri, inglesi e fere, tutti d’accordo per fargli la festa a lui.

Quella mattina l’animalone portò a galla dell’altra cicirella, poco, appena un pugno, ma non si aspettavano più nemmeno quella.

Era chiaro ormai, chiaro tanto quanto era strabiliante, che l’animalone inabissandosi s’andava ad allettigare col suo sonnone artificiale di malato di male maligno, giù a picco dentro quelle immense, misteriose covate di anguille in letargo, come se l’orcaferone, o per chiamarlo col suo sincero nome, la Morte, si sentisse attirata al polo opposto da quelle miria e miria di vite ancora velovelo, ancora sempre nel velo invulnerabile del loro mistero. E doveva essere come se anche lui cadesse in letargo o per meglio dire, in catalessi: solo così si poteva spiegare la sua fantastica lena di ore e ore sott’acqua. Doveva essere come se si scavasse la fossa in mezzo a quella specie di sterminate sabbie mobili, argentee e luccicanti, e poi, doveva essere come vi si annicchiasse dentro, straripando. Doveva avvenire, fra tenebre e silenzio d’abisso, qualcosa di catastrofico, un breve, impressionante subbuglio di acque e di esseri mortivivi, come fosse la creazione o la fine del mondo. E poi il mare dei filamenti tornava ad ammassarsi nel buio, e l’unica differenza fra prima e dopo doveva essere che nel suo letargo l’incalcolabile mare di cicirella pigliava a respirare con lo stesso respiro gigantesco che gli respirava dentro.

Passava il tempo e poi, come in un lento e smorzato sconquasso di maremoto, l’animalone si muoveva verso l’alto e sopra la sua mole gigantesca, pigliando un verso a spirale, si muovevano contempo i metri cubici di filamenti argentei che lo ricoprivano: la colonna di cicirella saliva, saliva e aggallando infine eruttava. Poi compariva lui, con una grande quantità di altri filamenti sparsi per tutta la mole e per cavità e crateri della gran piaga lungo il fianco sinistro, come incrostazioni del fondo d’abisso.

Quant’era ogni volta, a farne calcolo, quella cicirella? Se non era un pugno, non sarà stata nemmeno tanta da riempire una gistra, una cinquantina di piattelli; e quanto alla vista era come un calofarello, un rivolo. Insomma, non avrebbe dovuto dare all’occhio in lontananza: però, quel pullulio argenté in certi momenti di sole risplendeva vivovivo, e quello scintillìo summo summo doveva notarsi a distanza anche per miglia. E difatti, fu quello che richiamò sul posto i riatteri.

Di riatteri, dopo l’arraffarraffa di carogne di fere che avevano fatto per quelle marine ancora ribellate di guerra, lì non se n’erano più visti. Non appena la gente non si mangiò più gli uni cogli altri, e cominciò a circolare il fammiridere americano, la carne di fera, i riatteri, non l’avevano potuta smerciare più a nessuno. Una volta si può dire: tonno, sull’onor mio. Una volta si può pure aggiungere: e non lo vedete com’è rossosanguoso? Una seconda, chi lo sperimentò, anche se non ha mai sentito dire fera, per via di palato venne sicuramente a scandaliarsi che è merdarella, come si scandaliò subito, al primo assaggio, che era cosa schifevole quel tale pesce oceanico congelato che alcuni approfittatori verso l’epoca della guerra d’Africa, con l’appoggio del Fascio, fecero la prova di vendere in certi spacci che si chiamavano Genepesca, restando sempre un mistero come approfittatori e Fascio potessero ardirsi di spacciare pesce incognito e mummificato, e di certo, tutto bestino, se una testa che è una, nessuno la vedette mai alla Genepesca, in questi posti di mare dove, se il pescatore muore di fame, non è certo per mancanza di pesce a mare.

I riatteri non si potettero più incalmierare a dargli ai cittadini, a quel prezzo poi, e si sentiva dire centoquaranta e anche duecento lire al chilo, quello schifo di pescebestino, come se invece di gente marina, si trattasse di cardoni delle montagne, che il mare lo vedono col cannocchiale.

Così, con la pena al cuore, avevano dovuto finirla di tagliare testa e coda alla fera e di scriverci sopra tonno o alalonga o palamito, e avevano dovuto andare per marine in cerca di qualche raro pescatore azzardoso, ma specialmente di intrallazzisti e bomboattieri, di pescatori di sgarro, insomma, che gli pescassero pesci veri, pesci cristiani, per venderseli come primizie del dopoguerra, anche se massacrati, mollacchi e rintronati dalle bomboatte.

Per marine, ma per marine tutte di parte Catania: Galati Mamertino, Alì, Letoianni, Aci tanto per dire, marine, insomma, dello Stretto largo. Avevano fatto a meno di spingersi al duemari, perché forse si era sparsa la voce che quei pescatori ormai l’avevano davanti solo per figura il loro duemari, e perché forse quella bella coppia di campioni che erano venuti a tentarli con le bomboatte, quei certi Pepè e Manè che gli erano apparsi come li rigettasse la cenere ancora fumante della guerra, avevano fatto girare fra i loro amici e compari della riatteria, quella menzogna infame che là, sullo scill’e cariddi, i pellisquadre erano ormai tutta una maniata di pusillanimi.

Qualcuno, però, dovette dargli quella informa della cicirella che galleggiava giusto là, al duemari, una volta di qua e una volta di là della linea di separazione, e fu per questo che a Cariddi vedettero comparire un’altra bella coppia di campioni, e successe che venendo per quella minutaglia, venissero a sapere del ferone.

Quella coppia venne con un motofurgone che portava ancora la scritta Regio Esercito. D’italiano però, non avevano altro che quello: addosso, difatti, avevano la roba americana degli intrallazzisti, farsetti verdoni, berretti di lana, mezzi stivaletti kaki, e persino le sigarette che fumavano erano americane. Non li avevano mai visti, dovevano essere riatteri novelli, usciti fuori con la guerra: più intrallazzisti, che riatteri, e difatti non ci volle tanto a sventarli per spraticissimi di quel mestiere fino di bazzarioti.

«Sentimmo dire che il mare qua davanti erutta cicirella. È vero?»

Si presentarono così, rivolgendosi ai primi muccusi che incontrarono scendendo dai giardini.

«Qualche filo» gli avevano risposto i muccusi, tradendosi e cercando poi di rimediare: «Ma fu un caso, chissà come fu. Non valeva manco la pena che vi scomodaste».

Quei due fallattutti, ancora spratici, ancora quasi completamente bianchi di mare e di pesci, non si domandarono nemmeno com’è che la cicirella eruttava da sola.

Erano circa le tre quando comparirono, e a quell’ora l’orcaferone stava ancora in fondo al mare e la cicirella, quella del giorno prima, quella non era più nemmeno in pancia. Qualche filo però, era rimasto qua e là rivariva e i due riatteri di chiamata ne trovarono tanta da riempirsene le mani, avvicinarla agli occhi e rimirarsela pensando forse a tutto il picciolame che si potevano buscare con qualche cantàro di quei filettuzzi argentati.

«Se v’interessa» gli avevano detto poi i muccusi, forse per scandalizzarli, «qua c’è allogato un ferone. È qua, perché si sta guarendo d’una piaga grande come una fornace.»

«Un ferone? E che sarebbe questo ferone?» domandarono i due giovinastri.

Si erano veramente scandalizzati, da veri riatteri novelli, che il ferone non l’avevano mai sentito nominare prima: però, bisognava dire che anche se fossero stati riatteri vecchi del mestiere, e il ferone, almeno di nome, l’avessero conosciuto, lo stesso si sarebbero scandalizzati, sentendolo nominato e allogato sullo scill’e cariddi.

«Un animalone, che se lo vedete, vi fa l’impressione di un sommergibile» gli dissero i muccusi.

Gli occhi ai due messinesi gli luccicarono, ma ancora doveva sembrargli troppo grossa e troppo bella la cosa, forse esagerazione di muccusi.

«Ma è vero quello che dicono sti muccusi?» domandarono allora ai pellisquadre. «Oppure c’impallano?»

I pellisquadre, che non li avevano calcolati sino allora, continuarono a non calcolarli. Uno dei due, il più faccia di bronzo, fece allora una seconda domanda come se gli avessero dato risposta alla prima:

«Ma si potrebbe vedere st’animalone?».

«Gli pare forse che ce lo teniamo incascettato noi» fece a sfottò Arturo Palamara.

«E chi ve l’impedisce» disse Luigi Orioles. «Gli occhi li avete, no? E se con gli occhi non ci arrivate, vi potete portare un cannocchiale.»

Non ebbero bisogno del cannocchiale per vedere l’orcaferone. Ne avrebbero avuto bisogno invece per vedere la cicirella che ribellata di sotto dall’animalone, cominciò ad aggallare ed era come uno zampillo bianco argentato, un piccolo punto schiumoso, che perlustrando con lo sguardo lo scill’e cariddi, si poteva pescare solo ad averci l’occhio fatto dall’abitudine. Quanto all’orcaferone, per prima cosa li scandaliò il terribile fischio di tromba marina che mandava salendo. Li orientò quello innanzitutto, e poi li orientò il mare, che si gonfiava e sollevava, là vicino alla mezzerìa e si frantumava largo largo e ne usciva quel dorsalone nero che sul primo momento pareva come a perdita d’occhio: subito, però, dallo sfiatatoio l’animalone stantuffò di getto sulla sua testa, in un polverizzamento di bianco e azzurro, il suo palmizio d’acqua e quello segnalò lontano la sua posizione. E allora, anche se un fottìo di fere si precipitarono issofatto a nuotargli sopra e dintorno, ombriandone la visibilità, i due riatteri novelli, rinculando e sbiancando in faccia, ne vedettero abbastanza per farsi un’idea della sua colossale mole e del suo peso incommensurabile a occhio, che era poi quello che a loro gli interessava. I muccusi li sentirono che si dicevano sottovoce:

«Sarà mille, duemila chili» diceva uno.

«Mille, duemila chili tu dici? Solo una, due tonnellate? Sarà perlomeno dieci tonnellate, te lo dico io.»

«Si potrebbe sfamare tutta Messina» diceva l’altro.

«A quanto al chilo?»

«Cento lire, penso.»

«Cento lire? A scialapopolo?»

«Per forza a scialapopolo, se lo vogliamo vendere tutto. Eppoi, lo pigliasti per carne fina? Magari fosse carne fina…»

«Che sapore ha?» domandarono ai muccusi.

«Mah…» fecero i muccusi. «E chi lo assaggiò mai?»

Lo domandarono ai pellisquadre sullo sperone:

«Che sapore ha, ce lo sapete dire?».

«Perché non glielo domandate a lui?» gli fece Arturo Palamara.

«Che vi sentite più scaltro, voi?» gli fece quello dei due che stava sempre coi pollici dentro la cinghia dei pantaloni ed era pettinato lucido, fittofitto.

«Lasciando da parte gli scherzi…» disse l’altro che pareva più sennato. «Ci sarebbe modo di pigliarlo un tale animalone?»

«Mettetegli un pizzico di sale sulla coda» gli rispose il signor Cama facendo, una volta tanto, lo spiritoso come nemmeno Arturo Palamara. «Quello è un modo infallibile per pigliarlo, un’invenzione mammalucchina.»

«Ah, qua più d’uno è lo scaltro…» fece quello coi pollici ai fianchi, che li sfidava col viso spavaldo da sotto lo sperone. «A me, sull’onor mio, mi sembrano tante mummie.»

«Giovanotti, vi consiglio di tornarvene da dove veniste. Issate con le casse, issate…» gli fece allora Luigi Orioles, col tono che non ammetteva replica. «Levatevi di qua davanti, ora, ché ci rovinate il paesaggio.»

Se ne andarono, ma in meno d’un’ora ricomparivano, portandosi dietro sul motofurgone una specie di rifiuto del genere umano, una figura di pidocchiella, pezzente e perverso, di allettigato scheletrico, con una faccia stretta e lunga, come rimmignonita dalla mala malizia, una faccia d’un pallore mortale, con gli occhi lucidi lucidi nelle occhiaie incavate, i baffi ripiegati in sotto agli angoli della bocca, alla maganzese, così neri in tutto quel pallore da sembrare finti, come i baffi d’un mascherato, di quello che veramente era o avrebbe dovuto essere; uno, cioè a dire, che per la vergogna doveva mettersi veramente una maschera e non levarsela mai sinché campava. E quello, difatti, era uno di quei lazzaroni che non travagliavano mai, se non per ingravidare la moglie, e il travaglio gli arrivava solo con le guerre e quello era l’unico travaglio che facevano benvolonté volontariamente, anche perché con quello che pigliavano d’assegni per mogli e figli, si rappezzavano per un bel pezzo: e quello, come seppero in seguito, era, anzi era stato un gran lazzarone di milite bomballaro e arcinfanfaro che, tanto per farsi un’idea del soggetto, dall’Abissinia veniva inteso Dumdum. Questo Dumdum era equipaggiato come per una azione di guerra. Portava un pastrano militare e a tracolla aveva un tascappane pieno di bomboatte già bell’e pronte: proprio quelle bomboatte, le famose bombe fatte a mano, con dinamite, micce e detonatori, dentro boatte di pomodori, che i lazzaroni come lui, i delinquentelli del suo stampo usavano per bombardare a mare, massacrando pesci, uova e lattume di pesci, senza salvare nemmeno la madre.

Erano saliti tutti e tre sulla ’Ricchia e lì, su quella specie di balconata, Dumdum si era piazzato col suo armamentario; si levò il pastrano restando con la sola maglia, perché non aveva altro di sotto, poi si sedette alla beduina, parandosi intorno le boatte esplosive, e alla fine, come non fosse contornato di dinamite, si era accesa una sigaretta, mettendosi alla misa del ferone, coi due riatteri vicini, vicini ma non tanto.

L’altezza dove si trovava, lo favoriva moltissimo nel tiro, solo che l’orcaferone avrebbe dovuto venirgli passabilmente a tiro, ravvicinandosi alla ’Ricchia non meno di quanto si era ravvicinato, un poco per volontà sua, un poco per opera delle fere, quella volta in cui gli erano caduti in bocca i pescidipane spugnati di vino acetoso; poteva succedere, però, che all’animalone non gli girasse mai più di sbattere tanto verso terra, o per meglio dire, non gli girasse mai più alle fere di portarcelo con l’astuzia. Fra l’altro, l’orcaferone, in questa sortita all’aria, non faceva nemmeno un certo pendoliamento, ma se ne andava gironzolando in tondo in tondo sempre sopra il suo sprofondo di mare, là stesso dov’era aggallato, pelo pelo alla mezzerìa.

A Dumdum, com’era umano, dopo qualche ora gli venne il nervino: non doveva essere tipo, quello, da starsene con le mani in mano in un contorno di bombe pronte all’uso.

Cominciò ad agitarsi, muovendosi avanti e indietro lassòpra alle sporgenze rocciose, e facendo l’effetto, col suo pastrano grigioverde, come d’un soldato di sentinella sulla ’Ricchia: muovendosi, sembrava che bestemmiasse fra i denti e i due riatteri che gli facevano segno di pazientare e di continuo gli accendevano sigarette, s’avvicinavano un poco per passargliele, ma subito si tiravano indietro, lontani quanto più potevano, in quello spazio scomodo e ristretto, da dove Dumdum aveva parato il suo arsenale.

I pellisquadre si godevano la scena dalla punta dello sperone: se era di un diversivo che abbisognavano, più diversivo di quello dove lo potevano trovare?

Il sole andava tracollando, il ferone continuava a stare al galleggio, fra le fere abitué che sembravano annusarlo, facendogli dei grandi giri intorno come per trovargli qualche novità.

L’aria rinfrescava e Dumdum, che doveva essersi spazientito al punto che pareva avere la bava alla bocca, doveva cominciare pure a sentire un po’ freddo, perché si agitava sempre di più, saltellando e sfregandosi le mani. Improvvisamente però, come s’impazzisse, lo vedettero, tutto repentino, piegarsi e impugnare una boatta, dare fuoco alla miccia con la sigaretta e quando la miccia svampò, lanciarla rabbiosamente in mare col lungo braccio scimmiesco: col busto in avanti, seguiva con lo sguardo accanito il volo della bomboatta, muovendo in quell’attimo in fretta in fretta le labbra come mormorasse qualcosa fra i denti, ancora bestemmie, o preghiere, magari. Ma dovette trattarsi solo d’un gesto scattoso, una sblasata di nervino. Non poteva mai seriamente pensare di poterlo pizzicare a quella distanza. Dal mare dove scoppiò la bomboatta, a occhio e croce l’orcaferone distava non meno di mezzo miglio e la dinamite non gli solleticò nemmeno la prima pelle, forse nemmeno il rumore gli arrivò: l’animalone, in altre parole, non dava prima e non dette dopo, il benché minimo segno di movimento né in qua né in là, e sinché non usciva dal suo mare, Dumdum gli poteva solo fischiare.

Le fere, però, gliela dettero loro una mano a Dumdum, gli resero possibile l’impossibile.

Chissà per qualaltra risorsa fenomenale della loro natura, risorsa nuova e sbalordente anche per i pellisquadre, lo scoppio di quella bomboatta, invece di terrorizzarle e cacciarle lontano da lì, sembrò addirittura che le afferrasse tutte per la coda risucchiandole e facendole rovesciare a mazzi da quella parte come se il mare, appena toccato dalla dinamite, s’inselvaggisse, alzandosi e scavallandosi a riva, gonfio di cavalloni e di fere accavallate.

L’orcaferone che se ne stava a folle, disincantato, ammollato e come ammillato là, pelo pelo alla mezzerìa, preso nel mezzo di quell’ondeggiamento di maregrosso, si trovò di punto in bianco scarrozzato nelle acque della ’Ricchia, in un subisso di schiume che lo nascondeva quasi interamente alla vista.

Ma l’animalone, non solo non dette segno di rivolta a quello che gli succedeva, ma per giunta, e questo proprio non lo capirono, sembrò che non se ne capacitasse nemmeno. I pellisquadre l’avevano sotto gli occhi la spiegazione a questa e ad altre stramberie dell’orcaferone, e la spiegazione era che l’animalone era quasi completamente cieco, ma nessuno s’era ancora scandaliato della sua orbaria.

Stranezza aggiunta a stranezza fu per i pellisquadre quella di vedere, che mentre le fere si risparpagliavano subito per Tirreno mediano o alto, l’orcaferone restava a galleggiare là, dov’era stato scavallato, più sotto che sopra all’acqua, accarenato come un sommergibile sottosopra, nero traslucido spumoso, come nuotasse su se stesso, a bassa forza, un po’ di testa, un po’ di coda, sbuffante davanti come una fumarola di vulcano: quel colosso stracquato, indifferente, ma carico di pericolosità, faceva pensare a una gigantesca torpedine che, deviata dal suo vero bersaglio e finita fra gli scogli renosi della ’Ricchia, andava a poco a poco, sempre meno e sempre più minacciosamente, frenandosi, scaricandosi.

Dumdum però, non era ancora svanito sotto di lui quel turbinoso accavallamento, che aveva già acceso la miccia d’un’altra bomboatta e gliela scagliava sopra, quasi a colpo sicuro stavolta.

La bomboatta però non gli scoppiò sopra il dorsale, ma sotto la fiancata destra, quasi pelo pelo, facendo un rimbombo mezzo soffocato sotto l’immenso scafo di grasso dell’animalone e scaraventandogli addosso un subisso di schiume: l’orcaferone sobbalzò per tutta la sua mole, si storse in testa e in coda, come soprassaltato, ma oltre a quello, la scossa, per quanto incredibile, sembrava che non gli avesse fatto alcun danno: difatti, non si vedeva arrossamento di sangue nelle acque attorno all’animalone, come sarebbe successo se avesse avuto degli squarci. A Dumdum doveva sembrargli incredibile questo, e siccome l’orcaferone non si era mosso di dove e di come stava, però poteva farlo da un momento all’altro, ripigliò di furia a gettargli addosso altre cariche di dinamite. Con nessuna, però, per il fatto forse di tirarle a gettasangue, senza calcolare la distanza del bersaglio dall’altezza dove lui si trovava, gli riuscì di pigliarlo in pieno: gli riuscì di scarrozzarlo, o per meglio dire, gli riuscì di fargli contro solo un poco di maretta. Sembrava allora che l’orcaferone s’inquartasse come per drizzare via, fuori da quel giocofoco di scoppi, che se non gli facevano altro, certo lo stonavano, ma dava l’impressione ogni volta come se ogni nuovo scoppio lo costringesse sempre a fermarsi per ritentare subito dopo, esattamente come un cieco che urta col piede contro un ostacolo improvviso e s’arresta disorientato e il disorientamento gli dà un certo stracquamento alla persona e poi getta ancora il passo e nuovamente incontra quell’ostacolo. L’animalone, insomma, non si muoveva dal mare della ’Ricchia, si manteneva sempre lì, a tiro, e Dumdum si sparava la meglio, ma non lo incocciava mai.

Con tutto quel bordello di scoppi, ai pellisquadre non fece nessuna meraviglia vedere lo zatterone inglese che dirottava da quella parte a tutta forza: anzi sino a quel momento gli faceva meraviglia che gl’inglesi tardassero tanto a venire.

Dumdum era talmente preso di furore ad ammicciare e bomboattare, gli occhi che vedevano solo il mare dell’orcaferone, che nemmeno se ne scandaliava e i due riatteri, dopo avergli gridato e fatto segno verso lo zatterone, e dopo che gli avevano fatto la mossa di filarsela lasciandolo nei guai, dovettero abbrancarlo per un braccio e trascinarlo all’indietro. Dumdum però, aveva acceso allora allora la miccia di un’altra bomboatta e quelli lo lasciarono di gran premura perché se ne liberasse. Tirò allora quest’ultima bomboatta prima che tutti e tre scappassero per le dune, e proprio quella, tirata senza nessunissima mira, andò nell’eccetera al ferone: perché, nemmeno a farlo apposta, lo pigliò sul fianco piagato, provocandogli delle grandi lacerazioni nei contorni del cratere, tanto che pareva la stessa piaga rinnovata che aveva ripreso a gettare sangue a ruscello. L’animalone si maremotò: e allora fece trattenere il fiato a vederlo, perché fu un altro a vedersi, fu chi veramente era: si squassava il mare con così terrorizzanti scossoni, che era come tentasse, per la vita e per la morte, di scrollarsi di dosso una qualche tremendissima belva, tipo tigre o pantera, che saltatagli sopra, lo azzannava lacerantemente sino all’osso: grandi sciabordate di spruzzi gli si sollevavano intorno, e sulla scia di spume bavose che si lasciava dietro, il suo sangue si riversava a fiumara mentre si allontanava di tre quarti verso l’insenatura di Punta Cavallo, come cercasse un posto scognito per affondare, fuori dalla vista di tutti.

Gli inglesi, per l’orcaferone, lasciarono perdere Dumdum e i due riatteri. Due dei marinai andarono a prora, dove, fra i sacchetti di sabbia, era piazzata una delle mitragliere e questo faceva pensare che lo volessero liquidare con una sventagliata. Passata però la prima vampata in cui gli inglesi si erano gettati all’inseguimento dell’orcaferone che se la filava a gettasangue, con l’aria quasi quasi che dipendesse da loro levarlo subito da quelle pene o farlo peniare ancora un poco, dallo sperone videro che lo zatterone andava girando a vuoto, doppiando due o tre volte la rocca di Scilla, e da questa parte sembrava che tutt’a un tratto se lo fossero perso di vista.

Doveva essersi calato sotto, ma dopo tre, quattro minuti, doveva essere riapparso, lì, in un punto dello Jonio, subito dopo la linea spumeggiante, perché videro che gl’inglesi dirigevano a tutta forza verso quel punto, come mirassero decisamente a speronarlo. Per alcuni momenti, difatti, agirono, in apparenza, l’animalone come un sommergibile che braccato scappava per sotto e per sopra, e lo zatterone come una torpediniera che gli dava la caccia, sembrava sempre sul punto di saltargli addosso, ma perdeva continuamente il contatto. Gli inglesi perlustravano ancora in Jonio, quando dopo non più di cinque minuti, l’orcaferone riemerse in Tirreno e dato che qui era rema morta, c’era persino da supporre che non si era affatto sommozzato per scampare allo zatterone, ma solo per levarsi dalla rema calante, secondo la sua abitudine.

Riemerse all’incirca nelle acque di Casablanca, parecchio lontano quindi dalla linea, ma in quei momenti il sole, bassissimo a ovest, irraggiava dalle Isole diretto sul mare dell’orcaferone, e quando pigliava in pieno lui, quella specie di caiccone di pece rovesciato, i grandi coaguli di sangue dentro la piaga voraginosa, fra gli squarci delle nuove ferite, che gli aveva aperto la dinamite di Dumdum, mandavano rossi riverberi, barbagli come d’incendio, che offuscavano l’occhio.

Le fere, sino a qui, non si erano intrigate nel traccheggio dello zatterone dietro all’animalone, restandosene a seguirlo con gli occhietti, ferme dove si trovavano, intente serie e sospettose, con l’aria quasi di considerare l’intervento degli inglesi come un’intromissione pura e semplice in faccende che non li riguardavano, e con l’aria poi di giudicare sprezzantemente, come un vero e proprio atto di presunzione, quello che andavano tentando, perché non era culo di cristiani, inglesi o italiani, dargli in collo a un orcaferone.

Non appena, però, gli inglesi levarono mano, come fossero arrivati alla conclusione che con quel fessone di pesce non c’era granché da divertirsi, le fere ripigliarono acqua, e da sparpagliate e distanti che stavano, scuole e colonie, branchi e branchicelli, qui e là per lo scill’e cariddi, in un battibaleno si videro bell’e concordi, quasi che, stile loro più unico che raro, si fossero passata parola nel loro alfabetomorse, che nuovolavano verso Casablanca nei paraggi dell’animalone, fra risatelle farsesche e piantolini sfottenti, dando quasi l’impressione, le lordone dal cuore pietroso, che gli commediassero all’orcaferone la sua degradazione e il suo soffrire.

C’era da pensare che quando lo avevano visto dalla mattina alla sera, partire e tornare dall’altra parte dell’isola, la cosa doveva averle impressionate e impensierite, come gli capitava raramente di impressionarsi e impensierirsi, impressionate e impensierite sino al punto di non sapere, con quella testa ricca, come pigliarla la cosa: a ridere no, a piangere allora? Qualcosa, una volta tanto, le strabiliava e le lasciava insalanite, senza parola in becco e senza spiriti in corpo, anche se si trattava d’uno strabilio di cosa chiamata orca. Questo mammalucco, si saranno dette, pare che la testa ce l’ha tutta piena di lava fredda, però una volta ogni millanni gli travaglia pure a lui la midolla. Questo, di sicuro, fece la parte del piagato che non se la sente di stare a galla. Questo, se gli gira l’elica, ci dà l’improsatura a tutte quante siamo. Questo, a quelle nostre commari oceaniche, appena voltarono nel Canale, gli dovette dire: arrivò l’ora vostra. Mi pigliaste forse per una pseudorca? Io, ver’orca sono, precisamente io, in persona, sono l’orcinusa, quella che dà morte e subito issofatto ve lo dimostro. Ma aveva forse bisogno di dirglielo a parole? A quelle oceaniche, come alle sottoscritte abitué, gli era bastato vedergli all’opera la coda e la mossa di turbine di finimondo che aveva avuto in sul partire. E per questo gli avevano subito detto: sì, signorona, orcinusa, macellaci sì, barbara morte nostra, pigliaci, e senza nemmeno pipìare, senza nemmeno dire ah, le abbiamo viste quelle capotiche e gladiatore Grampo Grigio o quelle scaltrone di Porpose, per non nominarle tutte, le abbiamo viste quelle navescuole intartarate e quei capirais incalliti, le abbiamo viste, quelle terribilone oceaniche che parevano tante pecorelle, lo abbiamo visto come gli corsero dietro per morire a collo chino. Vengono i brividi, signori miei, al solo pensare che ardimmo intrastullarcisi non solo noi, ignare abitué, ma pure quelle disgraziate oceaniche che avevano il dovere almeno loro che dovevano averci l’occhio, di scandaliarsene subito che questa non era una quilibet qualsiasi, una pseudorca cioè a dire, ma era invece la ver’orca orcinusa. Eh, sì, vengono proprio i brividi a pensare che gli gettammo la baia a un orcaferone nientedimeno, che pigliammo a zimbello la Morte in persona. Ora però, tutte noi, care amiche del sole, ce ne dobbiamo ricordare, ora che tornò. Ci dobbiamo ricordare che questa è l’orca, ricordarci che quando pare all’ultimo respiro, più in là che in qua, si parte e ci fa vedere chi è, si parte e si fa tutt’un giro di st’isola, in meno tempo che un cristiano ci mette a fumarsi una sigaretta. E ci dobbiamo ricordare, in specie, che questo non muore mai, ed è inutile che facciamo, inutile che ci illudiamo: lui non muore, non solo, ma fa morire gli altri, lui. C’intendemmo?

Si erano intese, certo: a senso loro, perché non c’è parlare che fanno che non è fatto a doppio senso, a baccaglio, perché stilano di parlarsi a indovinaglia, sotto il rigo, ad arte, come se qualcuno con l’orecchio teso spiasse nei loro parlari mutangoli: e perché anche di questo si dilettano, di queste dilettevoli, oscure sfumature di loquenza. Quanto a intendersi però, s’intendono con altro che parole, s’intendono per natura, essendo magari già intese di fare, al dunque, tutto il contrario di quello che a parole si dissero.

E difatti, era troppo fedele quel loro parlare, per essere vero. Se quelle si rassegnavano a vedersi quel nero, funereo, ingombrante, mortifero immortalone, fisso per l’eternità nel loro ventre di mare, allora non c’era più mondo. Quelle non erano volandiere, che oggi erano qua e domani chi lo sa; quelle erano abitué dello scill’e cariddi, avevano un interesse in gioco, e per la fera, com’è notorio, interesse e gioco non si differenziano mai, e quando poi combaciano per natura, quando sono d’origine una sola stessissima cosa, per la fera allora è la più grande attrattiva della vita. Eppoi, rassegnarsi? Gliela dovevano ancora spiegare questa parola. E intanto che gliela spiegavano, la volevano vedere l’orca, lo volevano vedere quel diocenescampi come si metteva se oggi, domani, veniva a trovarsi senza la coda. Va be’, era la Morte ed era immortale: ma se la scodavano, le valeva ancora l’immortalità? se la scodavano, non moriva, proprio non moriva? Non c’era, a scienza loro, chi non moriva, una volta scodato: morte immortale per quanto fosse, tempo passava, ma moriva, eccome moriva. L’orca, fra l’altro, l’orca era quella che dava morte, e quella la sapevano bene, ma che ne sapevano se era pure quella che non la riceveva, la morte? Quella era un vistocogliocchi, mentre questa era, sino a prova contraria, solo un sentitodire: l’orca restava, insomma, sino a dimostrazione del contrario, un immortale di chiamata, ed era questo semplice calcolo, alla finfine, che a quelle scellerate gli dava bene a sperare, anche perché l’incontrario sarebbe stato un guaio, un guaio grosso, irreparabile persino per una tale genìa di geniuzzi.

Bastava che si presentasse l’occasione, bastava che l’avessero a verso e allora gli avrebbe dato novelle, quell’immortalone, di come si sentiva: se si sentiva di morire oppure no, senza la coda. Gli avrebbe dato novelle se moriva, gliele avrebbe date prima di morire. Allora, a presto, restiamo in quest’intesa, alla prima occasione propizia, immortalone.

In conseguenza di questo purparlé o di altri fassimili a questo, tenuti fra di loro, le abitué gli avevano fatto faccia lavata e si erano messe ad aspettare un’occasione propizia, aspettarla come sanno aspettarla loro. E poi, mentre aspettavano, era comparso quel Dumdum, uno che s’incontrava molto con i loro caratteri e quindi non si scontrava coi loro piani, anzi, senza poterlo mai nemmeno lontanamente immaginare, li favoriva, li favorì. Difatti, il più gran merito di Dumdum, ai loro occhi, doveva essere che lui, l’orcaferone, non sapendo d’avere a che fare con uno che passava per immortale, lo aveva mirato come mortale, come doveva mirare tutti, pesci e pescibestini a mare, cristiani bianchi e neri a terra, un carnevenduta del suo stampo, uno che in guerra si era guadagnata quella nomina di Dumdum e ora che era pace, per gl’italiani, almeno, per gli sconfitti, lo faceva per mestiere il Dumdum, ci campava. L’orcaferone poteva mai fare eccezione per lui? Poteva mai concepire la mente d’un Dumdum, che qualcuno non morisse, lui, che campava con quelli che morivano, cristiani e animali, proprio per il fatto che morivano? Lui, per i suoi ammazzamenti, come diceva la nomina che portava, non si affidava né affidò mai solo al caso e alla mira, perché ora stilava bomboatte alla dinamite, e in guerra, contro i negri, stilava quelle tali pallottole a doppio gusto che se anche non penetravano in parti vitali, una volta dentro, la carica d’esplosivo che avevano, scoppiava automaticamente e allora, ogni parte diventava vitale contempo che mortale. Ma se non era quello che era, Dumdum, un miserabile, incallito carnevenduta come lui, gli avrebbe forse scotrumbato le sue bomboatte sopra a un orcaferone, come se non si trattasse dell’orca orcinusa, dell’essere, sarebbe a dire, che aveva potere maremare, di dare morte a ogni altro essere, e aveva potere, contempo, potere da dio, a stare alle dicerie, di non doverla mai ricevere, quanto a lui, dato che perlappunto, lui come lui era la morte, ma come si trattasse invece di un qualsiasi quilibet dei mari? Anche a non sapere di chi si trattava, ma anche a saperlo per Dumdum non cambiava niente, solo a vederlo, a un altro gli sarebbe mancato il fiato, si sarebbe sentito tremare il cuore. Ma il destino, tante volte, si scapriccia nelle sue personificazioni. Al dunque però, che c’era da dire, anche se il destino si era scapricciato stavolta di personificarsi in quella feccia del genere umano? C’era da dire che quel terribilio d’animalone, con tutta la sua gigantesca apparenza di roccia lavica che non si sarebbe mai potuto intaccare, alla finfine, aveva dato segni segnissimi di risentirsi delle bomboatte di Dumdum, di risentirne gli effetti nella carne e contempo nella fama d’immortale. E questo, ancora da quel fianco sinistro dove la sua corazza risultava già intaccata, squarciata, da quel lato sinistro dov’era piagato vecchio, piagato incarognito, da quel lato cioè, dove il suo essere orcinuso aveva pigliato la via dell’aceto degenerando in orcinato, dall’essere la Morte e passare per immortale all’essere un mortale, a essere morto. Da lì, da quel suo lato debole, persino un verme di terra come Dumdum, uno di quei miserabili orcinusi a comando, detti Camicie Nere, un ammazzatore da due soldi quale lui era, aveva potuto raggiungerlo nel maricello della ’Ricchia, raggiungere l’oceano della sua terrificante solitudine e sbavarci sopra.

Dumdum, in altre parole, lo aveva rigettato in bassa fortuna, più bassa ancora di quella nella quale era apparso al suo arrivo sullo scill’e cariddi. Metaforicamente parlando, Dumdum gli aveva levato di sotto tutta quell’acqua pomposa, quella grandiosità di terrificante, orchesco prestigio che aveva pigliato o ripigliato col suo partire scattoso, repentino, tremendo, schiumante di fatalità e catastrofe, e il suo nuotare di favola, più veloce del sole, come un vento nero turbinante nella polvere del mare, e il suo strabiliante, vertiginoso giro attorno all’isola con tutta quella carneficina di fere oceaniche che si era lasciato dietro. Ma dovevano dire ancora grazie a Dumdum d’un altro favore, che più prezioso, più d’amico e compare, non poteva farglielo, per favorire i loro piani, e questo favore fu, che in conseguenza del suo bomboattare, l’animalone aveva dato segni ulterìi e definitivi che soffriva di grande orbaria.

E difatti, quando era andato ritirandosi dai contorni della ’Ricchia, per portarsi fuori tiro dal bomboattamento di Dumdum e poi, quando lo zatterone degli inglesi aveva manovrato per speronarlo, che senso aveva quello zigzagare e sbattere qui e là a corpomorto, carambolandosi, con fragore di tuono, da uno scoglio all’altro di Scilla come si gettasse volontariamente in secca? Che andava alla cieca, addirittura all’orbisca, questo senso aveva. Ma allora, veniva di domandarsi, come aveva potuto, con la sua orbaria, partire, girare attorno all’isola e tornare allo stesso, identico punto da dove si era partito, senza pigliare di petto Malta o Capo Passero, tanto per dire, Pantelleria o Capo Lilibeo, Alicudi, Filicudi o un’altra delle Isole, Capo Milazzo o la stessa punta di Scilla? Aveva potuto, aveva potuto benissimo. Alle fere, questo non faceva nessuna meraviglia perché, a senso loro, la strabiliante impresa dell’animalone non contraddiceva minimamente con la sua orbaria. Figurarsi se quelle cervellute non se lo spiegavano, punto per punto, come aveva potuto, con tutta la sua orbaria, fare il giro completo dell’isola fra la levata e la calata del sole, filando come un fulmine e senza mareterremotarsi nemmeno una volta contro un’isoletta o contro una delle tante lische rocciose, o contro uno scoglio, contro uno sperone, un Capo. Se lo spiegavano e la spiegazione semplicissima era che l’orcaferone, dopo che gli fece la festa al grosso, forse all’uscire dal Canale, al momento di piegare tutto a destra, per levante, incontro al sole che ancora alto, calava per Gibilterra, doveva avere costretto il branco delle restanti terrorizzate volandiere oceaniche a nuovolare alla sua testa e da lì in poi, da Favignana in poi forse, o prima ancora forse, da Alicudi e Filicudi in poi, per quei mari tutti affioranti di isole, isolette e lische, a fargli da pilote, sinché non si ritrovò arremato di nuovo nella montante, in pieno scill’e cariddi.





Le pilote dovevano sentirselo che finito il servizio, finiva anche la loro vita e se qualche Naso a bottiglia o qualche Porposa fecero la mossa di scappare per scamparsela, o qualcuna di quelle Grampo Grigio tentò di girarsi all’indietro per morire almeno gladiatoriamente, a quel punto fu tutt’inutile: perché, a quel punto, l’orcazza doveva avere risucchiato il mare dove il branchetto delle sue pilote stava girato a guardarlo e ingurgitando tutta quell’acqua animata d’occhietti e becchi, aveva stritolato le fere fra i cunei.

C’era un’altra spiegazione, ed era che all’orca, per tornare dove si era partita, era bastato pigliare come punto di riferimento, se non la luce, il calore del primo sole che gli veniva incontro da Malta: partendosi col sole e poi girando sempre a dritta intorno alla Sicilia, poteva ritornargli di sotto in punto al tramonto, frontalmente alle Isole. In altre parole, per buscarsi il ponente col levante, bastava che via lontano dal primo calore di sole, navigasse a lungo in tondo con l’ombra sul dorso, sinché nei mari eoliani non risentiva nuovamente caldo sugli occhi, di quel caldo che va al freddo, a quel freddo di calore di sole al tramonto: a quel punto, non gli restava che gettarsi, sempre a mano dritta, nella fiumara di rema tirrenica, e seguendo la montante, morta o viva, si trovava di nuovo al punto di partenza, sullo scill’e cariddi.

Questo, per dire che in quella impresa l’orbaria non gli era di alcun impedimento, anzi lo favoriva, difatti lo favorì: anzi, da come gli si era sviluppato il senso dell’orientamento, le fere si scandaliarono che al presente non ci vedeva quasi più per niente.

Fu questo, forse, fu scoprirle l’orbaria, e fu forse nel vedere come sbandava mareterremotando contro scogli e scogliere, fu questo che gli accese il fosforo ricco di mente, alle fere, concludendo che tutto sommato, sommando cioè orbaria più fianco sinistro incarognito, incarognito vecchio e bomboattato fresco, per giunta, da Dumdum, potevano, volendo, scodarla, l’orca. E come si trattasse di tonnacchiolo, spada o al massimo verdone, quell’annuvolio di pulci di mare architettarono allora nientemeno che lo scodamento dell’orca, lo scodamento di quella smisurata funeraglia, lo scodamento di quella nera, gigantesca animalona dell’altromondo, che era poi la Morte, architettarono, cioè a dire, qualcosa che pareva addirittura inimmaginabile, che difatti mai s’era sentita prima e mai più forse si sarebbe sentita dopo.

Tanto per cominciare, finirono di usargli spazzola e vasellina: fu un voltafaccia istantaneo, di uno sfottò barbaro, barbaro al punto, che oltre al signor Cama, che non faceva meraviglia, persino qualche pellesquadra, orcaferone o non orcaferone, quasi se ne scandalizzò.

Uscite al naturale, le fere gli fecero le mattane: lo strambarono, lo deviarono, dirottarono qua e là, gli caprioleggiarono di sotto e di sopra, lo pigliarono completamente a zimbello, a zimbello e ludibrio. Ogni tanto, l’orcaferone si ribellava, ma si ribellava come per un punzecchiamento di mosche, e quasi gli venisse un tic, con una mossa di coda un poco cavallina, ne sbatteva parecchie lontano: quelle che c’incappavano, avevano finito di giocarci, ma le altre, le doppie puttane trastullare, intanto che si scompigliavano, facevano scoppiettare l’aria di scorreggette, tutte in contempo a finto piantolino, a finti ngangà, ngangà. Per un momento, potevano persino dare l’impressione che lo scatto dell’orcaferone gli aveva fatto venire davvero la tremarella, ma era anche quella tutta una scena e difatti, un momento dopo, dal loro nuovolare si partivano borie di risatelle che allegavano i denti come limoni.

Per un po’, nuovolavano nei paraggi dell’animalone, ma come non ci pensassero e non lo vedessero nemmeno più, e alla scordata, gli venivano di dietro, tutte accordate, e una via l’altra, gli svirgolavano davanti fulminee, e storcendosi e spremendosi di culo, gli strombettavano in faccia, con uno scoppiettio come di vescichette pigliate a colpi di spillo: poi nuovolavano lontano, a gettasangue, tutte scialate, eccitate dal rischio. Bisognava vedere però se avevano senso per l’orcaferone le ombre beccute che gli svolazzavano davanti agli occhi e l’oltraggio porcarioso che gli facevano.

Quando infine venne la sera, il sole fiammeggiò un’ultima volta e riaccese il sangue dell’orcaferone, che si vedeva qua e là, in rosse macchie e sbavature che annacquavano nei rifiuti della rema. E poi, col tramonto, le fere tentarono di portarsi sino a dentro la notte il divertimento che avevano per le mani: difatti, fecero di tutto per strambare l’orcaferone e impedirgli di ritrovare, già scuroscuro, quel tale mare, quella tale porta d’abisso, sia di qua, sia di là della linea, dove per una misteriosa attrazione, stilava ormai mollarsi al fondo. Ma potevano impedirgli mai, le fere, a un orcaferone di sommozzarsi? E come? Pigliandolo per la coda forse? Perlappunto così, quasi quasi: pigliandogli la coda, o più precisamente, scodandolo. E scodandolo, non solo gli impedivano di calarsi sotto, ma gli impedivano tutto, e tutto in una volta. Ma scodarlo non era faccenda di minuti, faccenda che anche chiamandosi fera, si potesse fare all’impronta, issofatto: eppoi, non era ancora tempo, non era quello, né il tempo né il luogo che avevano già deciso per scodarlo. Quel giorno, intanto, lo avevano sfottuto tanto a levapelo, che potevano dire di avere già cominciato a scodarlo.

Sullo sperone, i pellisquadre, in aria in aria, s’andavano scandaliando che qualcosa di grosso stava per succedere, fra fere e ferone.

Si era fatto scuro e non si distinguevano più in faccia, mentre si muovevano per casa. Nessuno dei pellisquadre trovò da fare commentario sull’orcaferone e su Dumdum, sui due riatteri novelli e sugli inglesi. Solo don Mimì Nastasi disse qualcosa all’orecchio di sua moglie, mentre quella lo levava dalla gistra per riportarlo in casa.

«Oggi, non gli giovò essere immortale, all’animalone…» fece don Mimì.

«Eh, sì» fece col respiro mozzo Marta Nastasi, mentre si sollevava sulle gambe col marito abbranchiato alle spalle. «Gli giovava di più essere mortale e morirsene, oggi.»

«Bene parlasti, moglie mia. Eh, sì. Che se ne fa dell’immortalità, ormai che cadette in bassa fortuna?»

Certo don Mimì era pellesquadra solo di chiamata, ma dato che dintorno, dallo scuro, nessuno dei pellisquadre ebbe da dire o da ridire alle sue parole, quell’unica voce che commentariava la mala giornata che aveva passato l’orcaferone, fu come se parlasse a nome di tutti, a eccezione naturalmente del signor Cama, perché a nome suo, a quel riguardo, nessuno poteva parlare.

Eppure, arrivati a quel punto, se non avevano interpretato male le intenzioni delle fere, la questione del contendere, fra pellisquadre e signor Cama, quasi non esisteva più, perché ci stavano pensando quelle, quelle grandi menti beccute, a levarla di mezzo, quella nera gigantesca, terribilissima questione. Arrivati a quel punto, sia a essergli pro, sia a essergli contro, non appena le fere gli facevano quel travaglietto in coda, c’era solo d’augurargli tutta una bella morte, la più bella morte per uno scodato, una morte quanto più possibile lesta: perché il peggio martirio, per lui, per lo scodato, giustappunto, allora comincia, dopo lo scodamento.

All’orcaferone però, c’era prima di tutto d’augurargli di potere morire, augurargli, in altre parole, di non essere per niente, come voleva la sua fama, immortale: perché, se era tale, per sua disgrazia, mentre per un verso l’immortalità non lo riparava dall’essere scodato, perché non poteva arrivargli certo sino a lì, in coda, come fosse un’anima di filo d’acciaio, il principio immortale, e per l’altro verso, lei, che era la Morte con la M maiuscola, lei che aveva il marchio di fabbrica, in quanto immortale non poteva aspettarsi nessuna specie di morte, né lesta né lenta, destinato a restare per l’eternità un troncone che s’intartarava nel suo mare di scodato, senza vedere mai la fine dei suoi martirii. E se anche non era immortale, lei, l’orca orcinusa, la Morte, non era l’uguale e contrario dell’immortalità? L’immortalità non ha qualcosa della morte e la morte dell’immortalità? Allora, se anche non era immortale, in quanto morte, ce ne voleva perché morisse, un’arcalamecca del mestiere quale lei era, un’arcalamecca che sapendo come si faceva a fare morire, doveva sapere pure come si faceva a non farsi morire. Per questo, ce ne voleva perché arrivasse al morire, ci voleva forse l’argano e l’organo, e con tutto quello che ci voleva un altro qualsiasi animalazzo avrebbe potuto passare per immortale.

E ora, che altro potevano augurargli dal profondo del cuore, se le fere gli davano realmente la tremenda improsatura di scodarlo? che altro potevano augurargli, secondo loro, di più spassionato e sentito, di più benigno per lui? che altro, se non la morte? la morte di subito, se aveva fortuna, o alla peggio, la morte di quando veniva, purché venisse?

Ragionavano così, sul realistico, i pellisquadre, non si mettevano la testa sotto la rena né si facevano ispirare dall’interesse e dalla convenienza personale, ragionavano spassionati, spartani, pensando che all’orcaferone bisognava augurargli di morire contempo che lo scodavano, ed era questo che loro gli auguravano prima ancora di sapere, di vedere se lo scodavano, perché nemmeno al loro peggiore nemico gli desideravano di campare, anche solo un minuto, scodato. Non glielo desideravano, cioè a dire, nemmeno alla fera, alla fera che aveva, fra gli altri, anche quel vizio, quello sfantasievole passatempo di scodare ora questo, ora quello, e come ogni altra delinquenteria, anche questa l’aveva in privativa, e mai, e da chi? che restasse scodata a sua volta: nemmeno a lei, al loro peggiore, pessimo nemico, gli desideravano di vedersi vivere, anche un solo istante, scodata.

Però, capace che se n’usciva il signor Cama, il signor Cama che con tutti i suoi trenta, quarantanni di vaeviene sui transatlantici, dava l’impressione d’un vero spraticazzo di mare, tanto da fare pensare che sopra a quelle specie di isole galleggianti, alle volte, forse nemmeno se lo ricordavano d’avere il mare sotto i piedi, il signor Cama poi, che se aveva visto qualche spada scodato, l’aveva visto a terra, oramai morto, e mai a mare, morto e vivo, il signor Cama capace che se n’usciva con una delle sue nonsenserie, capace che se n’usciva a dire, tutto risentito: oh, giovanotti, parlate sul serio o sullo scherzo? quelle pulci scodare l’orca? scodare l’orca orcinusa?

Capace, capacissimo che se ne usciva in una nonsenseria come questa, questa che era in primis pigliarle per pulci quelle lì, le fere. Quelle pulci, quelle pulci, l’avrebbe visto quelle pulci se non la scodavano, l’orca orcinusa, se questo avevano deciso.

Ma lui, anzi, lui, il signor Delegato di Spiaggia, capacissimo che per completare l’opera, da genione aggiungeva: e facciamo il caso, tanto per fare saliva, facciamo il caso che la scodano, voi che credete? credete forse che un’immortalazza come quella, coda o non coda, s’abbassa a quella degradazione che sarebbe per lei morire?

Essì, la chiamava degradazione lui, la morte per lo scodato. Ma il signor Cama oramai lo sapevano, tanto ragionavano spassionatamente loro, tanto ragionava appassionatamente lui a quel riguardo, lo sapevano che gl’inspiegabili sentimenti personali del signor Cama per l’orca erano talmente apprò, talmente di simpatia e ammirazione che, veniva di pensare, all’animalone dovevano riuscirgli benigni, benefici, miracolosi, come e più di veri e proprii unguenti e medicamenti sanamalati.

Venne marte e marte veramente fu per l’orcaferone.

Si vedeva poco ancora, la luna al primo quarto era ancora d’un bel fuoco bianco e lo scill’e cariddi respirava ancora sonnoso sonnoso e infantino, fra delicate sfumature di colori: chi l’avrebbe detto che là nel profondo lo bazzicava un orcaferone?

Fu in quest’albeggìo che l’aria riecheggiò a poco a poco d’un baccano prima di griduzzi lontani, agri, confusi come di pescirondine che s’avvicinavano dal largo sforbiciando l’aria, poi di tonfitonfi di tuffi, e dopo qualche minuto s’intravvidero degli annuovoliamenti di fere che salivano da Malta, in branchi di dieci o di venti o di trenta o anche di cinquanta, però tutte insieme, un solo risucchio schiumoso di code e di marosi.

Erano le villane del Canale, quelle rustiche e rusticazze abitué che informate del grande e memorabile fatto che stava per succedere sullo scill’e cariddi, venivano a dargli anch’esse la loro incalcata e affogata all’orcaferone. Queste villane, della stessa razza delle abitué, ma brune o più brune ancora di quelle, d’un bruno affumicato, e non tanto flessuose, quanto torciute piuttosto, non tanto snelle, sfilate, eleganti, quanto corte e malecavate piuttosto, queste, se le abitué erano scabrose, esse erano pessime, con la mentalità grezza di rusticazze, il carattere tale e quale il colorito affumicato, tinto, pessimo, cioè a dire, passato di nero, mascherato col nerofumo, carattere di fere veramente africanesche, fere che bazzicano fra Biserta e Pantelleria, fra Malta e Gela.

Il baccano di griduzzi s’ingrossava sempre più all’orecchio e manmano che l’annuovoliamento s’avvicinava, pareva di sentirsi la faccia bagnata dagli spruzzi d’acqua che sollevavano. Però, come sempre succedeva, l’accordo in cui avanzavano, con quel loro nuoto a voliare, svoliare, calcolato al millesimo di secondo, dava al tonfitonfo qualcosa di cadenzato e di alloppiante, come un suono sempre uguale e senza fine, una musica, che anche se si sapeva da quali musicanti veniva suonata, l’orecchio finiva sempre, come per magia, con l’esserne soggiogato.

Intanto schiariva a vista d’occhio, e la luce riverberata dal sole ancora lontano e invisibile, pareva svampare per aria nello spolverio di schiume che s’alzava di mare in mare con l’avanzarsi delle fere, come nuvolosi spiumamenti di miria e miria di uccelli canarii bianchi gialli dorati, posati ancora in sonno.

L’orcaferone, e poteva fallire? massacrata o non massacrata, quando fu l’ora riassommò e nel suo mare, a summo summo con lei, anzi avanti, sopra lei, in aria in aria percosìdire, sopra al suo immenso dorsale nero, sfarfalliò ancora un pugno di cicirella.

Ci fu una novità e fu che con la cicirella, un filo continuo di bollicine d’aria precedette l’animalone nella risalita, ed era come se per riaggallare, s’alleggerisse del suo fiato. E di novità ci fu ancora, che forse in conseguenza di quella perdita d’aria, riassommò tutto strambato, in uno spaventevole stracquamento di cavalloni in un mare che pareva ribellionato a freddo, dai profondi abissi, se si consideravano i mari tutti calmi dintorno: il maremosso durò sinché l’animalone, ripigliando padronanza di sé, dette l’impressione come di schiacciare, soffocare sotto la sua immensa mole i cavalloni tempestosi. Nel frattempo, la cicirella si straviò, si sperse qua e là nella rema morta e quel poco che potettero, la dovettero raccogliere coi coppi, entrando in acqua. In ogni modo però, dovevano dire che per il terzo giorno s’addobbavano la pancia per virtù di un orcaferone.

Quel marte, una volta a galla, le fere non gli permisero più, com’era ormai sua abitudine, di riattuffarsi sotto e calarsene dove lo sapeva lui.

Le fere difatti, sorsero quel marte, col sorriso pitturato intorno al becco come una maschera di magagna. Non avevano più l’aria di giocarci e di farci, percosìdire, poesia come la sera prima, ma l’aria di quando, architettati dei piani, vanno a realizzarli.

Da terra, videro che l’animalone s’era inclinato sul fianco sfracellato e le onde gorgogliavano fra le cavità e gli squarci. Si muoveva stracquo, dall’altezza di Spadafora alla linea del duemari, e solo quando cozzava contro uno scoglio o si trovava di fronte annugolate le fere, deviava, andandosene per un altro verso: restava però, sempre in vista, e se a malapena s’allontanava, subito tornava, come un fantasma condannato al luogo della sua pena, della sua espiazione. E in un certo senso, dato che perlopiù se ne stava attuffato sotto, col solo nero gigantesco dorsale allo scoperto, orlato dalle schiume che gli facevano intorno le onde bluastre, aveva veramente qualcosa del fantasma, un poco com’era figurato nel libro del signor Cama, nero funereo solagno e spaesato animalazzo: anche qui, ora che l’avevano sott’occhio al vivo, dava come l’impressione di essere stampato, stampato lui, stampato l’orlo di schiume attorno a lui, stampate le onde blu inchiostro che facevano sciacquìo attorno alla sua mole come attorno a un isolotto. Ai loro occhi, se non ci fosse stata la vista delle fere nuovolianti nei suoi paraggi, avrebbe potuto sembrare addirittura una visione: ma a tutte quelle fere abitué e villane che lo tenevano di mira e parevano pigliargli le misure e calcolarne il peso per scavargli giusta la fossa, non doveva apparirgli di sicuro come stampato in un libro, come una visione.

Dopo un tempo che sembrò un’eternità, in cui se ne stette accoffato nel suo mare, sbattendo ogni tanto, come per un tic, il quartodavanti e il capone incorporato, che quasi mai sollevava da dentro l’acqua, l’orcaferone finalmente si mosse: con grande monchieria drizzò per la linea del duemari e quando arrivò al furioso incircolamento di schiuma che fanno Jonio e Tirreno scontrandosi e impennandosi, là, invece di deviare, che era quello che doveva fare, perché senza slancio, mortizzo, non poteva certo trapassare per l’arrotolamento della linea, ci sbatté contro e rinculò schiumeschiume. Dette allora fortissima l’impressione d’esserci andato contro senza minimamente vederla, la linea, e fu qui, per questo suo strano scarto all’orbisca, che anche i pellisquadre si scandaliarono, anche se in aria in aria, della sua orbaria.

Là, come per darsi a senso un’orientata, l’animalone s’imbambolò un altro po’ di tempo. Ma là, sulla linea, si trovava nel primo mare della rema, che era tutta una ribellione di spurghi rifiuti e bastardelli, tutti imbrogliati che sbrogliandosi, scappavano da tutte le parti, facendolo dondoliare di qua e di là, anche se da terra si vedeva a malapena dall’altra parte dove la linea pareva pizzicarlo di continuo come se l’aria che circolava in turbinosa spirale nella cavità vuota fra i due mari, lo aspirasse calamitosamente. Per questo, l’animalone faceva lentamente testacoda con la linea: però, a un certo punto, il risucchio vorticoso lo attirò definitivamente contro la linea e slittando sul fianco sano, cominciò a calare verso Sicilia, orlo orlo al rigonfio schiumeggiante.

Scorrendo lungo la linea, dopo nemmeno mezzo miglio, tutt’all’improvviso ebbe come una specie di ribellionamento quasi inspiegabile, un impressionante arruffamento di tutta l’enorme nera affusolata mole che di sotto e dintorno sollevò caterve di spruzzi schiumeggianti. C’entravano anche là, in quello, le fere, anche se si trattava di fere morte: difatti, siccome ribellionandosi ne fece volare qualcuna per aria e la videro bene, si capì che alcune carogne di abitué, risucchiate anch’esse lungo la linea, erano andate a sbattergli contro. Dovette pigliarle certamente per vive, perché s’avventò con la potente coda, e spalancando contempo la bocca a fornace dentro l’acqua, si dette ad azzannare e sbranare all’orbisca mare e carogne. Fece, prima, una tale carneficina di quelle carogne che nemmeno fossero per davvero ancora vive, e poi, fra terribili sbuffi di fiato, si dette a ingurgitare grandi boccate di mare sbranato e schiumoso di sangue, che però subito rigurgitava. Sott’acqua, intanto, muoveva a terribilio la coda, come una pala potente che macinava il mare e lo polverizzava intorno, di furia, in nuvolaglie di schiume, e di lontano pareva quasi che quelle fossero le schiume medesme della sua bocca, le bave del suo orrendo, potent’impotente furore. Sotto le grandi codate, il sangue delle carogne gli schiumava intorno, sbattuto e mischiato alla salsedine, e gli gorgogliava dalle caverne slabbrate sul fianco sinistro, mentre i pezzi delle carogne sbranate, tronconi, quarti, teste, code e manuncule volavano per aria e gli ricadevano intorno tra grandi schiumamenti rossastri.

Le fere, quelle ancora vive, ancora carogne vive, quelle, senza perdersi un particolare, senza levare mai gli occhi dall’animalone, aspettavano che si sfuriasse, standosene al largo. Anche dopo, quando se ne andò facendo la spola, sopra, sotto, Scilla, Cariddi, Scilla lungo le quattro miglia della linea, anche allora lo seguirono sempre di lontano, tutte attente, intente, e sapendo quale repulsione e terrore ne hanno, c’era da pensare che aspettassero che si nettasse del sangue di quelle carogne di loro consanguinee che gli macchiava il gigantesco dorsale in grandi sbavature rosse su nero, visibilissime a distanza.

L’orcaferone infine scapolò fuori dal risucchio, sbandò un poco e senza allontanarsi di molto dalla linea, restò lì, strambatissimo, fra gli zigzag dei rifiuti e dei bastardelli di rema come per orientarsi. Le fere allora si tirarono il paro e il disparo e decisero che quello era il momento e il luogo per scodarlo. Il grosso, con abitué e africanesche ormai mischiate, si tennero fuori, tutte attentive e silenziose: una parte del branco si collocò poi davanti all’animalone e un branco più numeroso dietro. Il branco davanti non fece niente per nascondersi all’orcaferone, anzi fece in modo di attirarne l’attenzione, il branco di dietro invece, si tennero quatte quatte nell’acqua, senza fare musione, coi soli becchi allo scoperto.

I pellisquadre si guardarono l’uno con l’altro, facendo con la bocca una smorfia di strabilio: perché, anche se c’era perlomeno un miglio, un miglio e mezzo fra lo sperone e quel mare, non avevano certo bisogno di spiargli dentro gli occhi, alle fere, per capire quello che erano in punto di fare. Gli bastava la mossa, ai pellisquadre, per scandaliarsi che quello era il traccheggio che preparava una delle scene marine di più grande infamia e terribilità: una di quelle scene che sono la loro specialità, come tutte le scene che si basano sulla genialità di mente accoppiata alla più barbara scelleratezza. Con questa differenza, però: che spada e verdoni scodati da fere, ne avevano visto tutti, ma un orcaferone scodato non si sarebbero mai sognati di vederlo, tantomeno si sarebbero mai sognati di vederlo addirittura scodare un giorno, sempreché lo scodavano, quel giorno. Ma se quelle lì si mettevano, lo scodavano, si poteva scommetterci la testa: non erano tipi da architettare qualcosa, affidandosi alla sorte per la sua riuscita, erano tipi invece da fare calcolo anche del peso di un capello, sia per non correre rischio, sia per andarci a colpo sicuro, cose che in genere, o stanno insieme o se manca l’una, manca anche l’altra.

L’unico, sullo sperone, che aveva l’aria di non essersi ancora minimamente scandaliato della cosa, era il signor Cama, che dal guardare fisso, lontano, corrugato, che facevano i pellisquadre, capiva che stava succedendo qualcosa di nuovo e forse di mai visto, però non s’orientava, in altre parole, la vista non gli arrivava per vedere quello che i pellisquadre riuscivano a vedere ancora velovelo:

«Ma che succede?» si decise infine a domandare. «Qualcuno mi vorrebbe delucidare?»

«Quello che succede, vossia, se uno glielo spiega a parole, non se lo può mai figurare dalle parole» gli rispose Luigi Orioles in persona. «Vossia, appena lo vede, ne conviene subito che non si può averne l’idea a parole. A momenti, lo vede coi suoi occhi, vossia, se l’animo gli regge e lo stomaco non gli va in ribellione.»

«Questo che dite, sarebbero le fere a farlo all’orca?»

«Sissignore, le fere all’orca.»

«Le fere all’orca? Si scambiarono le parti, forse?»

«Glielo dissi a vossia che non si può averne l’idea a parole.»

Il branco davanti cominciò a fare schiuma con le manuncule, forse per confondergli le idee e farlo concentrare sul falso scopo: quelle appostate dietro, non appena videro che le compagne andavano frastornandolo, gli saltarono in coda e incafollandosi nel punto da segare, quasi alla terminazione, l’attaccarono col seghetto dentuto come vi si appendessero con le molle del becco, due alla volta, una di qua, una di là, venendosi incontro, una via l’altra, con tale rapidità, che dallo sperone vedevano le loro sagome confuse e tremolanti, come se investite da scariche elettriche, vibrassero dalla punta del becco sino alla mezza luna della coda.

Ci volle un certo tempo prima che fra pelle, grasso, callo e ossa, l’orcaferone si risentisse. Per un pezzo, i becchi a sega lavoravano freneticamente, fittofitto, là in fondo al quartodidietro, dove il colosso si sfilava, addentando e stritolando, come se la coda non facesse parte del gigantone, ed era, quasi quasi, come se le fere sgretolassero fra i denti la punta di un isolotto vulcanico: insomma, da com’era pigliata, si aveva l’impressione che sarebbero passate ore, prima che di là in fondo gli arrivasse all’animalone qualche solletichio.

Ma non passò nemmeno un’ora, e fu forse nel momento in cui i becchi, dentuti a spinadirosa d’acciaio, venivano a contatto con gli ultimi anelli vertebrali della sua lunga, colossale lisca, che una sorda, martirizzante vibrazione dovette rintronargli, all’animalone, nel cavernoso labirinto del cervello. Roteò allora intorno intorno la sua gigantesca mole come se col quartodavanti facesse per piegarsi sul quartodidietro, con grande squasso e sollevamento ondoso, e in quella tempestosità di mare, frammezzo a tutta quella nebulosità azzurra e spumeggiante di spruzzi, che in alte colonne si polverizzavano per aria, intravvidero la sua colossale sagoma, col profilo ad ascia, terrificante, della pinna dorsale, che prima si sollevava in alto in alto, come impennandosi col quartodavanti e poi si ficcava sotto a capofitto: contempo muoveva a maremoto la coda, sconquassando lontano, a perdimento, le fere che ci capitavano, sinché attorno a lui e alla sua furia, s’originò come un gorgo e le fere, allora, con gran fuggifuggi, si allontanarono dall’animalone voraginoso.

L’orcaferone stette come alla deriva rigettato nei suoi marosi: pareva già la sua carcassa, gigantesca massa di carne morta, ma lo zampillare di sangue che faceva in coda, un pullulio vivovivo come di vene aperte, per un verso diceva che siccome la coda l’aveva ancora, era solo apparenza di massa di carne morta, per un altro, invece, diceva che siccome la coda l’aveva ancora, sì, ma l’aveva ormai intaccata, era già sostanza di massa di carne morta.

Quello era solo il primo attacco che le fere portavano alla coda dell’orcaferone, e quelle, le prime intacche che gli facevano sulla coda, che era medesmo che dire, le prime intacche che gli facevano sulla sua stessa vita e addirittura, se fosse stata reale, anche sulla sua stessa immortalità: perché, era con la grande pala di timone che viveva e dava morte e poteva passare persino per immortale, ma senza timone, non solo la sua immortalità non era nemmeno pensabile, ma né dava morte né viveva, e non viveva nemmeno per il conto totale dei giorni che gli erano stabiliti di vivere: moriva, moriva una volta scodato, e se non moriva issofatto, cosa prevedibilissima, sarebbe stato bene che si ricordasse che quello di dare morte era il suo mestiere, e se ne aveva il modo o il fiato, bisognava che si premurasse a darsela da sé la morte, perché se la sua morte tardava a venire, lei, l’orca, se per sua sventura le succedeva di vivere anche solo per brevi istanti dopo scodata, avrebbe maledetto l’ora e il momento in cui era nata, e per una morte rapida, istantanea, lei, l’orca, avrebbe dato tutta l’immortalità di cui, a torto o a ragione, godeva. Per questo, se finiva scodata, doveva augurarsi che la sua immortalità fosse nient’altro che una diceria: scodata e immortale, era il peggio che le potesse capitare.

Abbandonato al galleggio, semisommerso e contornato dal suo sangue, come andasse scavandosi la fossa dentro la rema morta, unico segno di vita dell’orcaferone era il soffiare tempestoso che faceva contro l’acqua rossa schiumosa del suo sangue.

Casomai avesse potuto, le fere non gli dettero minimamente tempo di ripigliarsi. Gli riassaltarono sulla coda e questa volta in massa, e senza più preoccuparsi di frastornarlo e strambarlo, perché sapevano bene, le tranellatrici, che con quella coda che ormai gli stava quasi per figura, niente avrebbe potuto frastornarlo o strambarlo di più.

Sulle prime, come fosse ormai sordo a tutto, l’orcaferone si rincalcò tutto dentro l’acqua, sicché questa gli sciabordava contro le fiancate e sul dorsale, schiumando e gorgogliando negli squarci, sbavando giù per la tenebrosa, affusolata superficie. Schiacciato sotto: forza, finitemi, sembrava dire, sonò l’ora mia.

E quelle dentute, quelle spinedirose seghettate, a piccoli branchi, rapidi e serrati, gli si gettavano sulla coda, entrando e uscendo a volo, smorfiando col perfilo dei denti, bianco prima, sanguinante dopo, in un vaeviene così fitto, accanito e turbinoso, che faceva male agli occhi. Dalla istantaneità con cui si davano il cambio, sfilando e infilando i becchi a sega nei due incavi dentro la coda dell’orcaferone, si sarebbe detto che non abbandonavano mai la presa, che facevano, giustappunto, come la lama di una sega che se sollevava un momento la sua dentatura, è solo per riavversarsi alla presa, e riaddentarla più tenacemente: sì, per l’orcaferone non doveva essere molto differente di così.

Si succedevano così simultanee, ad andare e venire, da non lasciare mai un varco per vedere la coda e vedere a che punto erano. S’immaginarono però, che dovevano essere a buon punto, quando videro che si sommozzavano per andargli di sotto, perché questo significava che ora si gettavano a segare la parte che stava sommersa, per completare la parte emergente già segata: che era quasi lo stesso infallibile sistema che usavano con la palamitara, quando da fuori della rete decapitavano il palamito, o tonnacchiolo o alalonga o spada, quello che era, incappato con la testa nelle maglie e poi si calavano nella rete per completare l’opera e pigliarsi il corpo senza testa.

E l’orcaferone, quella potenza distruggitrice, che non le fracassava a mazzi sotto i cunei di smalto roccioso, che non maremotava quel mare là con la sua furia, che non alzava nemmeno un cavallone per dare anche un solo segno di ribellione, l’orcaferone che contempo stesso però che non sfuriava in alcunissimo modo contro quelle pulci martiriatore, non gettava nemmeno un lamento, nemmeno un ahi, anche se non potevano aspettarsi certo che quella, la più mala e catastrofica potenza della natura, se n’uscisse a gettarsi lamenti e fare ahi ahi come un quilibet qualsiasi, o come una fera, giusto lei, che di lamenti e ahi ahi, quando finta, quando vera, faceva un uso e abuso che come lui, nessun altro essere vivente, né a mare né a terra.

Fu quando lo attaccarono di sotto che dallo sperone ebbero la visuale del quartodidietro, e si capì allora che l’animalone, se subiva, non subiva spontemente.

Là, alla superficie, il mare appariva ora come ribellionato. Attorno alla colossale bombatura nera, era tutto un basso, soffocato caloforare di bocche schiumose, un arruffamento di onde, strette a tempesta, qualcosa fra il mare vecchio e il mare che va diventando forza otto: perché l’orcaferone si torceva la gran coda squarciata nella morsa dei becchi acciaiati, squassando il mare di sotto a quel modo ribellato e impotente, e il mare pareva torcersi anch’esso, torcersi anch’esso la sua coda con la tremendissima coda dell’animalone, in un unico, spaventevole squasso di fremiti ondosi. Veniva da pensare, a quella vista, che da tutto quel tempo immemorabile che ve la teneva combaciata sopra, di piatto, mare e coda d’orcaferone fossero entrati alla fine in circolazione, com’erano entrati di sicuro mare e coda di fera, l’altra sola coda piatta esistente, tanto per non scordarselo: e veniva da pensare che incorporandosi, il mare facesse in coda all’orcaferone una spirale di anelli e anelli ondosi, che confusi agli anelli d’osso, caricavano e scaricavano forse di elettricità le vertebre della coda in perpetuazione, ed era forse questo che gli faceva sviluppare all’orca quella sua famosa velocità di nuoto, più grande di quella del sole.

Si torceva: con le sue tonnellate e tonnellate di carne grasso ossa e callosità, accumulate per quindici metri di lunghezza di mare e per almeno cinque di profondità, si torceva, questo solo. Il fatto era però, che i suoi assalitori non gli consentivano di più: attanagliandolo, sguarrandolo e sfilacciandolo, coi dentuzzi, appizzate coi becchi a pinza e sega al suo potente muscolo timoniero, in cinque e cinque alla volta, ora che lo squarcio gli lasciava spazio, lo zavorravano d’un peso che doveva farsi per lui sempre più insostenibile e trafiggente, viavia che sentiva la ruota della mutilazione irraggiarsi e addentarsi verso il mezzo delle vertebre, viavia cioè che si sentiva staccarsi da quella terminazione che era principio di tutto per lui, quella cima in forma di mezzaluna, di quella sua preziosa luna incorporata ad elica e timone, che lo spingeva avanti e lo seguiva per mari e oceani di tenebre e funebri foschie, anche sotto le più luminose lune e i soli più splendenti.

Più che torcersi ormai non poteva fare, però fece di più, e quello che fece, fu un tale strabilio da vedere, che i pellisquadre sullo sperone mormoravano: potenza divina, spavento di cristiani, e si sentivano impallidire.

E lo strabilio da vedere fu, quando non s’aspettavano di vedere altro dall’orcaferone, nemmeno che si torcesse più, vedere fere su fere scatasciate fuori a culo all’aria, fra rovesci schiumanti e tempestosi, e vedere che l’orcaferone azionava contro abitué e africanesche la terminazione falcata, ormai penzolante dall’immenso troncone come il grande ventaglio di una rama di palma gigante, tenuto ancora da qualche sfilaccio un istante prima e l’istante dopo già spezzato. In altre parole azionava la punta della coda, che praticamente era scorporata già da lui: ora, come avrebbe potuto il terribile animalone, azionare a mulinello quella specie di lungo e grosso tronco ramato, se non era che quegli sfilacci di carne e di nervi che ancora passavano fra la punta e il troncone, da questo ricevevano un’ultima volta e come per magnetismo, scariche d’una forza e vitalità così potente, da dare netta la sensazione d’un fenomeno che non poteva assolutamente essere di questo mondo?

Compiuto quello strabilio di cosa, la mezzaluna si staccò dal troncone, mentre questo ancora l’agitava, e volò per aria, all’indietro, descrivendo al disopra del dorsale nero una parabola schiumante di sangue: da poppavia ricadde lontano, a proravia, sparendo dall’altra parte del rigonfio spumeggiante della linea, in Jonio. Sembrò che la gettasse via di volontà sua, la sua vita, la sua elica, il suo timone, come se le fere non c’entrassero per niente nel fatto terrificante che oramai era scodato, che era oramai un gigantesco, nero, miserrimo rottame alla deriva, e quello era ormai tutto quello che restava di lui, i resti di quella che era stata l’orca orcinusa, dell’animalazzo dell’altromondo che andava, andava e dava morte a tutti in tutti i mari, mentre lui passava per immortale.

Ma prima ancora forse di capacitarsene, dentro quel subbuglio di schiume e sangue e di fere mischiate in mezzo, l’animalone sbuffò come una tromba marina, spruzzando per aria mezzo mare, poi sollevò il quartodavanti e fra le onde inondate si vide che schiacciata fra i cunei della bocca, per il cozzo, se non addirittura per la cupoletta cervelluta, teneva una fera, una di quelle africane, che più azzardosa o più sfortunata delle altre, si era spinta tanto pericolosamente in quelle vicinanze, e contempo che la tirava fuori dall’acqua, e quella finiva di agitarsi e s’irrigidiva allargando le manuncule come una ranocchia, si vide che la sputava lontano, la sperdeva.

Subito dopo, l’animalone sembrò franare e schiacciarsi nel suo mare: stette così, quasi interamente inondato, fra i marosi e le schiume che a poco a poco sbollivano attorno alla sua mole, stette come a sentire il vuoto formicolante della spaventevole mutilazione da dove il sangue continuava a sgorgare e a schiumargli tornotorno in macchie come di fuoco. Quando la salsedine avrebbe stagnato quel sangue che ancora arrossava la trancia del moncone, l’orcaferone allora si sarebbe definitivamente capacitato di essere scodato e che se non erano reme e venti che lo spostavano, coi suoi mezzi naturali non si sarebbe mai più mosso dal mare dove le fere lo avevano gettato in secca per l’eternità: là, per un tempo che era impossibile dire, sarebbe stato ancora da vivo, una carcassona in balìa delle onde, impantanata nel suo mare, non diversamente che se dentro i crateri del fianco squarciato, dentro le bocchette dello sfiatatoio, gli avessero fatto una colata di piombo, non tanto da affondarlo, ma tantissimo per stoppargli il nuoto e affossarlo.

«Finì. Si sconocchiò. Come me si combinò. Dentro la gistra lo misero» fece, a commentario della terribile vista, don Mimì Nastasi, dalla gistra dove stava a mezzobusto, con le gambette monchie arrotolate sotto, scodato pure lui.

Ora, non restava che vedere come moriva quell’immortale. Forse sarebbe stata una faccenda lunga da vedere, ma sarebbe stata certamente più lunga da passare per l’orcaferone: perché, mortale o immortale, il suo morire ora non era più in suo potere.

Intanto il sole dall’Aspromonte ruotava verso il cielo marino. Erano passate quattr’ore, cambiò la rema, risorse la montante e la montante, intrigandosi veloce, vertiginosa, per ogni verso, mise subbuglio per Tirreno, e fra grandi arruffii e stracquamenti, ribellionò il mare dove si trovava incarcassato l’animalone e anche se non riuscì a trascinarselo via, riuscì però a smuoverlo, a farlo ruotare lentissimamente su se stesso, in una specie di incalcolabile, quasi invisibile deriva. Rifiuti e bastardelli lo pizzicavano qua e là, attorno attorno, o avvorticati, gli sgorgogliavano sotto, originando creste e marosi, però senza mai spostarlo di un palmo dalla remamadre, che di contro a quell’immenso e ingombrante relitto, pareva ingolfarsi schiumeschiume come davanti a un poderosissimo spartiacque.

Dopo forse un’ora, fra strappi di bastardelli e morsi di rifiuti, la rema gli aveva fatto fare a malapena un dietrofront, con l’animalone che pareva girare sul suo perno, sempre là, sul posto, nel mare della sua sventura, quasi esattamente al centro della fiumara, due miglia di qua, due di là, all’altezza del paese delle Femmine e di Casablanca: in seguito però a quel dietrofront, potettero vederlo bene dallo sperone, col moncone di coda, vomitevole e rabbrividente, e tutto il quartodidietro vergognosamente tranciato e mozzo.

Era orrendo, ridicolo e contempo pietoso a vedersi. La perdita della coda, cosa alla quale non si sarebbe mai pensato prima, lo degradava infamantemente alla vista, lo faceva apparire, cosa da non credersi, sfigurato, sfigurato al più infimo grado, sfigurato da fare senso: ma perché, c’era da domandarsi, prima, con la coda, che faceva? non faceva senso pure prima? Vero, verissimo, che faceva senso pure prima, però a paragone di come era ora, bisognava dire che prima, completo di coda, era un campione di bellezza, con tutto che era quella specie di forma losca di torpedine, quel nero ammasso di carne attubolata, che correva, correva mezzaffondata, con la spaventevole, funerea pinna soprana che spuntava dall’acqua come una simbolica falce ed ascia, quasi per segnalare, quando l’orca era ormai troppo vicina e contempo già troppo lontana, che di lì passava, era passata la Morte, e che quei fetori sventavano dalla grande e lunga ombra nera, che sotto trapassava vertiginosamente, velovelo all’onda, e che quella misdea di pesci, quel mare ribellato e squartato, schiumoso di sangue, era quella grande, lunga, nera vertiginosa ombra a lasciarselo dietro.

Le fere s’erano come imbalsamate a guardarsi e riguardarsi l’opera loro che, spassionatamente bisognava riconoscere, non era opera ordinaria, di tutti i giorni, per fere africanesche e fere abitué dello scill’e cariddi, e nemmeno per fere oceaniche.

Un bel po’ di tempo, se ne stettero in quei paraggi, nient’altro facendo che goderselo cogli occhi, mirarselo e rimirarselo, quel monumento del loro ingegno dentuto. Poi, com’era nell’ordine naturale delle cose, passarono alla fase del divertimento vero e proprio e per l’orcaferone allora furono martirii. Cominciarono a strapazzarlo, usandolo come galleggiante e trampolino: inoltre, quando la rema lo pizzicava giusto e se lo trainava dietro per alcuni metri, prima lasciavano che s’invelocitasse quanto meno lentamente possibile, poi gli nuovoliavano sul moncone, gli facevano da contrappeso e lo deviavano a libito loro, sommergendolo e facendolo scomparire sotto, ma poi facevano in modo che riaggallasse e allora si mettevano a nuovoliargli davanti e con code e manuncule, entrando e uscendo, gli schiaffeggiavano contro acqua su acqua, per inondarlo e avvilirlo. Il bestione aveva fremiti, scuotimenti e sussulti spaventosi a vedersi, e sul fianco incarognito, crateri e caverne fra gli squarci si gonfiavano e sgonfiavano come le bocche incandescenti di un vulcano che svampassero e s’incupissero di continuo senza mai sfogarsi, eruttando.

Ora se ne cala, se ne cala, pensavano i pellisquadre a guardarlo. Ora il respiro tormentoso gli cala, col respiro se ne cala pure lui e non risale più. Ma anche se all’apparenza si mostrava sbrigativa, restavano sempre persuasi che sarebbe stata una faccenda lunga e c’era solo da vedere quanto lunga. S’aspettavano che l’agonia di un immortale, anche se solo di chiamata, dovesse essere assai, assaissimo lunga: perché, sinché non moriva, pensavano che l’animalone, dato che per tale passava, avesse come una specie di obbligo, di dovere, di fronte all’occhio sociale, di comportarsi da immortale, se non altro, per fare onore alla sua fama e dimostrare che non l’aveva completamente usurpata. E se questo era quello stesso con cui avevano avuto a che fare Ferdinando Currò e la sua chiumma, si poteva giurarlo che la fama d’immortale non l’aveva completamente usurpata.

Agonia lunga e dura: arrivarono i primi bazzicanti di carogne, i mangiatori di carne, quelli che non fanno differenza fra animale morto e animale scodato, che dentro magari sarà ancora vivo, ma fuori tutto lo dichiara morto e in via d’incarognirsi e fetere, fetere però, all’incontrario di tutti, non dalla testa, ma dalla coda.

Per prime, difatti, fecero la loro comparsa in quel mare un banco di sarde straordinariamente grande: che fossero sarde e fossero così numerose lo capirono dalla accoglienza che gli riservarono le fere che com’è notorio, sono alliccosissime di quelle carognone, che per parte loro, ne sono come calamitate e corrono di lontano a gettarglisi in bocca.

Così, africanesche e abitué, non appena si scandaliarono di tutto quel guizzare bianco brillante che entrava nello scill’e cariddi dalle Isole, lasciarono perdere per un momento l’orcaferone e pensarono solo ad abbuffarsi. Qualche miglio prima della linea, fra Casablanca, all’incirca, e il paese delle Femmine, s’appostarono per traverso allo scill’e cariddi davanti alla fiumara di sarde che veniva calando come fosse tutt’un fremito cupargenteo del medesimo mare: s’appostarono e aspettarono, s’appostarono, cioè si pararono roncisvallose: parate, le menti beccute, i becchi affilati, dentuti, fittifitti, parati a trappola, a culo di sacco, parati apposta per roncisvallare, per fermare là, a quel passo di mare, come a un passo di morte, il passaggio a quello sterminio di sardame: il quale sardame, destinato sempre a essere sterminato, là, come se la vista di quelle maganzesi scellerate, vista non giornaliera per quelle pulci di carogne, vista però che ogni volta, come stavolta, gli si appresentava, rappresentava, freneticamente, pazzescamente, come la vista stessa della loro morte sterminatrice, gli facesse da contraccolpo, si bloccarono come paralizzate, tutt’un mare argentato, rilucente che vibrò, facendo specchio, da cima a fondo, per lungo e per largo, ebbe un arresto di attimi e poi, in un impazzimento di guizzi stralucenti, le sarde filarono in avanti sparendo nelle bocche spalancate delle fere: che ne inghiottirono sinché i loro sacchi non furono a livello e pareva che più che entrargli in bocca, gli uscissero.

Il più, il grosso di quel gran fottìo di sardame sparì da sopra allo scill’e cariddi col suo fitto sterminato inguardabile luccichio, ma quelle che restarono erano ancora una matassona di mare argenté, che subito si diressero sull’orcaferone, ammassandoglisi lungo tutto il fianco sfracellato e annugolandoglisi attorno al moncone di coda.

Saltarono fuori dall’acqua sotto la mole brandellata e con le loro bocchette a capocchia di spillo, miria di bocchette che si sporgevano e ritiravano come fossero una sola, fecero come una lunga spazzola per cardare lana e crino, fitta e pullulante di punte brillanti e affilate di chiodi. In un attimo, quei nugoli di bocchette puntute, laceranti, fameliche, entrarono tutte, tuttuna, come in un unico movimento, ci fu come una vibrazione d’aria, un forte barbaglio, per tutto il fianco incarognito dell’orcaferone e attorno alla grande ruota rossastra della sua mutilazione, e freneticamente, le sarde s’attaccarono coi dentuzzi liscosi agli strappi ancora sanguinolenti della trancia di coda, alle slabbrature rosate pallide della piagona e a squarci, cavità e lembi di tutta quella carne biancabianca, incarognita e macerata. Presto fu tutto un pullulio, freddo e scintillante, che mordeva l’animalone e strappandogli mollichelle di carne, vertiginosamente avanzava, penetrava, s’affossava nei crateri della sua carne morta, nelle lacerazioni della sua mutilazione, ed era una vista, per quanto distanti potessero essere, così stralucente e frenetica, divorante e annientatrice, d’un senso così potente e meschino di fatalità che si compiva, che tutt’in contempo dava la nausea e gelava il sangue. Veniva da pensare che forse anche le sarde si dovevano alla mente fantasiosa delle fere, ai loro pensieri a spinadirosa, perché no? Capacissime di avergli fatto un fischio e quelle porcheriose, anche se si trovavano alle Isole, issofatto, a occhi chiusi, s’erano precipitate, facendo un viaggio e due servizi, anzi tre: due per le fere e uno per se stesse. Perché no? Gli rimandavano le sarde, le infamone, per mangiarselo vivo. Sarebbe stato un morire lungo, lunghissimo, per l’orcaferone, il peggio morire che potesse capitargli con quel lordume di mare che s’avventa su cadaveri e carogne: il peggio, perché l’animalone non era ancora tutto una carogna.

Fecero così, allora, le fere, menti eccentriche, barbare, seviziatrici: fecero che quando non lo martoriavano loro, lo lasciavano alle sarde, e queste si attaccavano e staccavano dall’orcaferone come se le fere stesse tacitamente ve le inviassero.

Di sotto, forse, il grande animalazzo agitava le pinne pettorali, facendo schiuma, senza pigliare mai mare, come uno spratico di nuoto, o forse rantolava solamente, come rantola forse la roccia picconata o il mare nel vento o il vento sul mare, rantolava sotto, forse, col respiro fischiante come fuoco che affoga per acqua, perché il mare davanti a lui gorgogliava tutto, largo largo, di bollicine di schiuma. Stando sommerso col quartodavanti, di tanto in tanto, dai becchi dello sfiatatoio dietro il collo, rigettava fuori qualche sbuffo d’acqua, senza più gran vigore, si vedeva; ma quello, comunque, se non era segno di vitalità, era sempre segno però che ancora si teneva in vita.

Sul mezzogiorno circa, ed erano ormai ore su ore, o forse erano giorni, mesi, anni, secoli, che almeno in apparenza, se ne andava morendo, sfottuto da queste, smangiato da quelle, senza mai quagliare, l’orcaferone, infocato dal sole, cominciò a fetere da vivo col tanfo di una completa carogna. In aria in aria, parevano le sue solite, antiche puzze, i vecchi fetori del suo fianco piagato: ora però, che ancora vivo, era effettivamente già in via d’incarognirsi da morto e puzze e fetori fatalmente gli s’inselvaggivano, al paragone, ora, era come se prima fetesse solo simbolicamente.

Le fere, però, fetore oppure odore, continuarono a giocarci come con un gigantesco bambolone, senza mostrare di averne noia o di essersene stufate, come di solito gli succedeva, anche con quel passatempo che sulle prime, da come le spiritava, avevano l’aria di pigliare per il passatempo più ricco e più vario che avessero mai architettato, e poi invece, passato il primo momento di novità e d’incapricciamento, tutte sfantasiate, nuovolavano via da quello verso nuovi spassi. Ma con l’orcaferone doveva entrarci anche la loro vanità: perché, l’avevano forse mai avuto per mano un trofeo come quello? l’avevano mai architettata una sorta d’impresa gigantesca come quella, veramente dell’altromondo, di dare morte alla Morte?

Non restarono sempre lì davanti, ma lo portarono in giro sopra, sotto, in gran pomponella, giostrandosi, per smuoverlo, ad avversarlo viavia nel letto dei bastardelli più rigogliosi e più portanti, e mentre diversamente ci sarebbero voluti l’argano e l’organo per spostarlo, l’andarono varando così, da un bastardello all’altro, quasi fosse il gigante moro Grifone, nel mezzagosto, a cavallo del suo cavallazzo di cartone con le rotelle sotto gli zoccoli: così, con una semplice spinta delle manuncule, andarono scarrozzandolo in un senso o nell’altro, ora verso Spadafora e ora verso Punta Cavallo, ora verso Casablanca e ora verso Cannitello, secondo il capriccio dei bastardelli e il loro.

L’orcaferone, a vederlo in quei supplizi, dava spasmi di stomaco e a qualcuno, eh, sì, anche se quelli se li tenevano dentro, a qualcuno, si poteva scommetterci, dava anche spasmi di cuore. Soffriva per la coda, ma senza la coda, questo era il suo terribile, non poteva dimostrare nemmeno che soffriva. Era impotente, e siccome lo era di fronte alle fere, era impossibile persino immaginare che si potesse esserlo di più: ma lo era anche di più, lo era anche peggio, quando per tutta la lunghezza del fianco sinistro lazzariato e sul sanguigno tranciamento di coda, gli si annugolavano le sarde, a mangiarselo vivo.

E circa a quella stessa ora, contempo allo svaporare dall’orcaferone dei primi, veri fetori carognosi, come se il loro scopo fosse solo di cacciarglieli via facendogli una bella sciacquata, le fere ebbero un’altra alzata d’ingegno.

Non appena la rema calante cominciò a cadere, operarono coi bastardelli sinché non c’incorrentarono l’orcaferone, che venne scavallato orlo orlo alla linea del duemari, precisamente là dove lo volevano: e poi, subito, in gran pomponella, s’ammassarono là d’ogni parte, nuovolando fittefitte nel subbuglio di schiume che gettava la linea intorno all’orcaferone, che così scomparve interamente alla vista. Solo quando quelle pomponellare s’allontanarono dalla linea, sgombrando quel mare e tirandosi più in là come per godersi la vista, solo allora, e solo dopo un certo scandagliare con gli occhi in quei viciniori, da terra si potettero scandagliare che quelle scellerate testericche avevano insaccato l’animalone addirittura dentro la linea, né più né meno che laddèntro, in quella specie di tunnel o galleria naturale, di vuoto vorticoso che nel suo grande, ribellato incircolamento di schiume, corre fra Cariddi e Scilla, per tutta la lunghezza dello scill’e cariddi e divide Jonio e Tirreno, senza spartirli però: perché là, per tutta la linea del duemari si affrontano, ondata contro ondata, cavalloni e cavalloni che con terribili colpi di pettorali, impennandosi, si cozzano e scozzano con fragore fra le loro schiume.

Risucchiata in quello smisurato, vorticoso canalone, la mole gigantesca dell’orcaferone straripava dalle schiume, scorreva laddèntro come un vagonemerci sui binari, e se qualcosa non succedeva, rischiava di fare in eterno, senza vivere né morire, quel pendoliamento, ora precipitoso, ora frenato, sopra, sotto, per tutta la lunghezza della linea, nel tunnel dei cavalloni schiumanti che ora, per il fatto che ora c’era quell’animalone scodato che gli sfilava sotto, in mezzo, avanti indietro per la linea di scontro, pareva che ci fosse come uno scopo preciso, preciso e immediato, ora, al loro scornarsi, e lo scopo pareva essere perlappunto quello di stabilire chi, tra Jonio e Tirreno, doveva incamerarsi quella gigantesca spoglia.

Le fere se lo godevano da vicino, assai, assaissimo da vicino, svoliando alla sua altezza e seguendo i suoi spostamenti lungo la linea: conoscendole d’antica data, ai pellisquadre gli pareva quasi di sentire le sguaiataggini di bocca e di culo che gli rivolgevano, gli pareva quasi di vedere i martirii sfottenti che gli facevano, specie quando rinculava all’indietro, verso Calabria, e le vigliacche gli si annuovolavano dietro, fra le schiume, e allora di lontano, dal difuori, davano l’impressione come se lo trascinassero loro per la coda mozza, mentre da vicino, sotto le schiume, capaci che per contrastargli il rinculamento nel tunnel, gli si sdirupavano contro ondate su ondate, con grandi codate sul moncone. Qualche volta, però, si zittivano di colpo e come lo presentissero, intesavano l’orecchio allo spaventoso rantolo di affogato che l’animalone mandava dal tunnel di schiume dove stava seppellito.

Dall’alto dello sperone, quando s’avvicinava all’isola, se lo vedevano scivolare incontro, dentro quel subisso di ondate spumeggianti come un nero, gigantesco relitto: traspariva nereggiando da sotto e pareva ormai diventato la sua ombra nascosta fra le onde, l’ombra dell’orca morta, condannata a portare eternamente la sua terrificante parvenza d’orcinusa, e non da oceano a oceano, ma quasi nemmeno per mare, ma per la linea di separazione fra due fiumare, per quel tunnel vorticoso di schiume dove si poteva considerare come fuori del mondo marino, in un mare di nessuno: in un mare di nessuno, però fra smacchi e sfottò di fere abitué ed africanesche, quelle perlappunto che le avevano fatto il mazzo e il mazzone.

Dopo un po’, a furia d’andare avanti, indietro, la mole trasbordante dell’orcaferone, aveva come ingolfato e sfondato la linea, per cui, lì davanti, contro la ’Ricchia e contro lo sperone, come pure per le marine delle dune in Tirreno, aveva cominciato a mareggiare: e mareggiava dalla linea come da un potente stantuffo del mare, con vicino, lontano rimbombo e con grande, schiumante precipitare di marosi. Dalla mole dell’orcaferone si era originato come un incavallamento ondoso: a furia di squassarsi con quell’altalena, onda tirrenica, onda jonica, onda jonica, onda tirrenica, alla fine le aveva smosse e accavallate in marosi rotti e violenti, generando un vero scarrozzamento di mare, del tipo di quello che generano le navi passando di là davanti. E lo scarrozzamento diventò, dopo un poco, rituffo di mare, e i marosi che si rovesciavano a terra, lasciavano ogni volta, rivariva, cose d’ogni sorta, cose che chissà da quanto risucchiate dentro la linea, non ne erano più uscite: traversine di scafi, cassette di munizioni, tronchi di alberimaestri e velature, scarpe, giubbe, brandelli di stoffe colorate, e fra queste forse brani di granpavesi e bandiere, e poi un certo numero di quei pesci oceanici, piccoli e ridicoli, che allogati là, mai si vedevano perché, come l’orcaferone, se ne andavano forse in cerca dell’oceano nei più profondi abissi; e poi, e c’era da aspettarselo, alcune carogne di fere, due, tre abitué che i marosi gettarono contro la riva: due sembrò per un momento che si fossero arenate, ma poi il risucchio se le ripigliò come le tirasse all’indietro per la coda. Ebbero tempo, però, di vedere che non erano mutilate né sfigurate, di conseguenza non erano passate per i dentoni dell’orcaferone ed erano morte di natura, di rutto ovverossia, e la loro morte poteva risalire alla notte prima o indifferentemente, a un anno prima: perché, se anche erano carogne vecchie di un anno, il vuoto d’aria e gli spruzzi turbinosi di salsedine le avevano tenute, mantenute sotto sale, quasi perfettamente conservate, tanto da sembrare allora allora morte.

Ma quel mareggiare fuori natura, che faceva l’animalazzo orcinuso con la sua altalena fra la vita e la morte, sopra sotto, fra Sicilia e Calabria, lungo la linea, insieme a questa roba senza valore, portò fuori pure, pace all’anima sua, quello che restava di uno sventurato cristiano, forse tedesco, forse italiano, forse inglese, forse americano: tanto, oramai, che differenza faceva? Di lontano, a prima vista, sembrava che si tenesse da sé a galla fra i marosi: s’alzava e sprofondava nelle ondate, ma queste non lo pigliavano mai in pieno, tanto da travolgerlo e rovesciarlo sino a terra, come un nuotatore che trovandosi in quel guaio, facesse in modo di mettersi, ogni volta, a verso, e non avverso, alle ondate. Comunque fosse, i marosi lo srotolarono, arrotolarono a lungo avanti indietro sul primo mare, senza mai lasciarlo però un solo istante in vista rivariva fuori dal loro schiumare, ma dallo sperone lo vedettero bene, sin troppo magari, come se lo erano lavorato sarde e compagnia bella: di punta e di taglio, col deliberato disegno, si sarebbe detto, e mai parola fu usata forse più a proposito, di ridurlo, se non eguale a se stesse nelle proporzioni, di ridurlo comunque a pesce, e in parte, grossomodo perlomeno, sgrossando qua e sgrossando là, coi dentuzzi, c’erano riuscite benissimo. Difatti, gli avevano accorciato e affilato le braccia, spuntandogliele come pinne; delle gambe, se non era stata qualche cannonata o qualche bomba a portargliela via di netto a netto, gliene avevano lasciato una sola, e a quella, avevano sfrangiato le dita del piede, in modo tale che oscillavano a pelo d’acqua come la frangia di una coda; e poi, gli avevano smangiato il cranio, squadrandoglielo e appiattendoglielo, e fatto scomparire naso e orecchie, e là, ai due lati, ora, i buchi degli orecchi avevano qualcosa di somigliante agli occhi da cieco d’un pesce degli abissi: e poi, per finire, gli avevano slargato la bocca, ammascellandogliela in dentro, come gliela modellassero su quella, a becco, della fera. Forse, lo avevano fatto da sole le sarde, quel travaglietto, sarde, sardelle, sardine, tutta la gran famiglia vomitosa, o forse la guerra aveva fatto il grosso ed esse lo avevano rifinito, ricamando quello sventurato coi loro dentuzzi a punta d’ago.

Fu l’unica volta che levarono gli occhi dall’orcaferone che faceva saliscendi dentro la nuvolosità salina della linea come un vagone di carbone coke sotto una galleria inanellata di fumo, e fu, per quelli che gli occhi li avevano buoni, per sforzarseli sopra a quello sfiguro là che già stava in mare largo e compariva e spariva fra i marosi, e fra la distanza che c’era e le spumosità che si facevano attorno a lui quanto a forma e a pallore di pelle, era visibile quanto poteva esserlo una spatola: ma chi riuscì a ignescarlo all’occhio, non se lo fece scapolare, strinse i denti per tenerselo allo sguardo, sinché restò in vista, sinché la montante non lo pizzicò, pigliandolo in sua balìa e sconfondendolo più al largo ancora.

Fu l’unico diversivo, ma non un divertimento, no davvero, un diversivo che gli costò a tutti, a chi più, a chi meno: a nessuno, però, nemmeno forse ai pellisquadre che non avevano da mesi notizie dei figli lontani, per mare e per mari di guerra, quel diversivo costò più di quanto costò a ’Ndrja, perché a nessuno poteva costargli il ricordo di Pirri che gli costava a lui.

Il solo fatto che questo qui glielo aveva potuto ricordare, questo solo fatto gli costava già molta confusione di mente, molta tristezza. Che rapporto poteva esserci fra la vista di questa restatina d’uomo lazzariato, nudo in pietra, e la vista di Pirri, come lo ricordava l’ultima volta, mentre lui e Crocitto lo infagottavano, lo infasciavano come una mummia, completo di figura, vestito di tutto punto, cucito e ricucito nei sacchi di Caffè Harar? Anche se il mare, si sapeva, era capace di sciogliere, non solo punti fatti con spago romanello e con agone per materassi, ma persino nodi stretti con corde di bastimento. Però, perché questo meschinazzo glielo aveva richiamato di primo acchito alla mente e non glielo avevano invece richiamato quegli altri due sventurati che là di fronte, in Calabria, aveva visto ripescare e arenare, veramente arenare, in due tumuli di rena fatti a mano, ai due finanzericchi, eh, perché? Perché questo rimasuglio umano glielo doveva ricordare tanto allarmosamente? Che motivazione c’era? Forse perché era tornato qua, ora, sullo scill’e cariddi, e qua, ora, ogni fatto, ogni persona, ogni cosa, ogni vista e ogni pensiero per ogni vista, era come se lo riguardasse di persona, come se lo chiamasse col suo nome e cognome, lo chiamasse responsabile, corresponsabile, a tutto quello che succedeva? Era questa la motivazione? Era che lui si trovava qua, ora, e Pirri si trovava ancora là, si sarebbe trovato sempre là? Qual’era la motivazione, qual’era?

’Ndrja, quello scempio di cristiano, sinché fu possibile, lo seguì assieme agli altri dallo sperone, ma quando dallo sperone stavano per perderlo di vista, dato che era scapolato fuori dallo scarrozzamento dell’orcaferone e la montante, ora, se lo portava in sopra, scese allora alla spiaggetta, salì in cima alla ’Ricchia e di lassòpra poté seguirlo ancora per un pezzo. Dopo un po’, lassòpra si ritrovò accanto Masino che ormai, con o senza il nipotello in braccio, era come l’ombra sua e insieme facevano Scilla e Cariddi. Lassòpra, Masino non era salito per avere una vista più lunga maremare, era salito invece per guardare in faccia a lui, come aveva fatto sullo sperone e come faceva sempre da quando ’Ndrja era tornato, che gli si metteva allato e lo guardava in faccia senza dirgli niente. Stavolta però, da vero sbarbatello col vecchio dentro, inaspettatamente se n’era uscito a dirgli:

«Ti ricordò qualcuno, eh, ’Ndrja?».

«Ma lo vedesti?» gli fece lui. «E ti pare che può ricordare qualcuno quello là? Ma lo vedesti, lo vedesti bene?»

Si sentiva dalla voce che gli era venuto un po’ di nervino perché quella figura sfigurata a testa e coda di pesce, gli ricordava veramente qualcuno, uno che fu qualcuno per lui, e lui non capiva come glielo potesse ricordare, non capiva, cioè a dire, che ci potesse essere in quell’avanzo ormai inconoscibile d’uomo per ispirargli, per figurargli alla mente che quello era stato un uomo biondo, con gli occhi azzurri, altissimo di statura, un uomo che aveva dei principi che ci voleva un gran coraggio ad averli, e quello, quell’uomo biondo, anche se Ciccina Circé era di parere contrario, aveva dato prova sino all’ultimo di gran coraggio. ’Ndrja non lo capiva, non lo capì allora, ma si sforzava ancora di capire, capirlo uno come Pirri, uno come qualcuno che ora quello scempio là, a mare, che seguiva cogli occhi disperatamente, pietosamente, gli ricordava, mentre i resti miserandi, che ormai si vedevano e non si vedevano, s’allontanavano poco a poco per alto: la rema lo aveva capovolto, il meschino, e ora si vedeva solo un piede venire fuori dall’acqua sfrangiato in punta, come la coda d’un pesce che si sommozzava.

Erano le due dopo mezzogiorno. Quel marte, la guerra che doveva portare all’orcaferone e lo scempio che doveva farne, l’aveva ormai portato e fatto. Il resto di quel marte ormai sarebbe passato lentamente dietro il pendoliamento dell’animalone, sopra sotto, lungo la linea del duemari, come fosse la lancetta d’un grande orologio ad acqua con cui l’orcaferone si segnava da solo il tempo che gli restava da vivere.

Era ottobre e si aveva l’impressione d’essere in estate a quell’ora, col sole caldo e un gran silenzio per mare, che a lunghi intervalli regolari, era ribellionato dal rombo lontano dello zatterone inglese, che faceva vaeviene dall’una all’altra sponda, ma quando all’attracco lo zatterone spegneva i motori, il silenzio si rifaceva allora, più di prima, pieno, pieno di mare come un’immensa conchiglia per tutto lo scill’e cariddi. Il cielo, a perdita d’occhio, era sempre lo stesso cielo azzurro, di quell’azzurroazzurroazzurro senza il minimo segno di nuvole, che durava dall’agosto, e il mare sempre lo stesso mare deserto e scintillante: di nuovo c’era solo quel rigonfio grande, nero e allarmante come un ammasso di tempesta, una nuvolaglia d’aria catastrofica, imprigionata fra le spire vorticose e schiumeggianti della linea.

Stavano lì, a vedere quanto durava: i pellisquadre sullo sperone e le donne, i vecchi, i muccusi, chi in casa, chi sull’uscio e chi sulla marina. Stavano tutti con l’orecchio teso, tutti intenti a sentire quel fischio di vento d’acqua, tenebroso, affogato, che veniva dalla linea, ora lontano, ora vicino, ed era per tutti il respiro tormentoso dell’orcaferone, il suo rantolo che non finiva mai. Lo sentivano ogni volta coi brividi, eppure ogni volta lo sentivano e subito aspettavano di risentirlo. Si sarebbe detto che non resistevano a non sentirlo, a non sentirlo ancora una volta dopo ogni volta, ma quello che provavano non si poteva dire piacere, soddisfazione, gusto: quello che provavano, invece, era qualcosa che non si poteva dire, qualcosa di oscuro e indefinibile, come una sensazione fisica esaltante e contempo malinconica, un barbaro senso di ebbrezza, di allegria, e contempo d’incontenibile, traboccante nostalgia per qualcosa che non avrebbero mai saputo dire, ma che doveva fatalmente essere qualcosa di diverso e di contrario a quella esaltazione fisica, a quella ebbrezza e allegria, qualcosa di simile alla vita di fronte a qualcosa di simile alla morte. Provavano questo e non se ne poteva fargliene né merito né colpa: anche se pareva esserci qualcosa di vizioso in questo, qualcosa che era più forte di loro, perché smisuratamente più forte di loro, più insano e più insanabile, era quell’alito di mare, tremendo, oscuro, rigurgitante di fatalità e di catastrofe che sentivano e ogni volta, nel momento che lo sentivano, speravano, si desideravano con tutto l’animo di non sentirlo più, di non doverlo mai più, nemmeno una volta, sentire, e contempo, col cuore strano, spaurato, stranamente spaurato, come fosse più forte di loro, speravano, si desideravano con tutto l’animo, di risentirlo ancora, di poterlo risentire perlomeno ancora una volta.

Di tempo ne avevano, a voglia quanto ne avevano di tempo, il tempo era l’unica cosa che gli avanzava, avevano tutto il tempo che volevano, si dicevano, avevano più tempo loro ad aspettare di vedere quando l’orcaferone moriva, che lui a rimandare il suo morire: ormai disponevano più tempo loro, che erano veramente mortali, di lui, che forse ancora a quel punto, non si persuadeva di essere stato falsamente immortale, anche se era così duro a morire, che là, ad aspettare, rischiavano di farsi la barba bianca.

Dalla linea, ingolfata dall’animale gigantesco, veniva sempre però lo scarrozzamento, e i marosi di laddèntro, crescendo a precipizio, si rovesciavano qua, contro spiaggetta, ’Ricchia, sperone e marina, e là, contro Lanterna Vecchia, palme e sabbiadura.

Ora poteva succedere, perché no? che quel ribellionamento di marosi gli rigettasse lì davanti lo stesso orcaferone che col suo pendoliamento, come di una nave che passava e ripassava non sulla linea dell’orizzonte, ma sulla linea in verticale del duemari, soprasotto soprasotto, facendo la spola, e in questo, più che nave, navitta di macchina da cucire, era poi quello che alimentava quello sconquasso, incavallando l’uno sull’altro i marosi e scavallandoli poi, con la sua mole a stantuffo, da dentro la linea alla riva. Questo poteva succedere, perché no? un simile evento era nell’ordine naturale delle cose: poteva succedere benissimo che scarrozzato dal suo stesso scarrozzamento, l’animalone si rigettasse da solo fuori dalla linea. Che ci voleva per succedere? Bastava un cambio di rema, ma l’invertimento da montante a calante o da calante a montante di tutta la gran fiumara di remamadre era persino troppo, bastava una perdita, una delle tante perdite dalla fiumara delle rememadri, bastardi bastardelli spurghi e rifiuti che sdunano di natura, perché si strambasse dal suo vaeviene, bastava che scapolasse dal verso nel quale andava pendoliando al verso che era giusto, giusto o ingiusto, destinato perché dirottasse. Bastava questo, bastava poco, appunto per questo non ci voleva niente: per succedere, era questione d’un filo di capello e quello sarebbe venuto a terremotarsi contro lo sperone.

Ora, il punto non era se poteva succedere, il punto era se succedeva: che ne facevano, putacaso se lo trovavano scotrumbato là davanti? che ne facevano di quella gigantesca carogna, inutile, gigantescamente inutile, ma peggio che inutile, pericolosa, gigantescamente pericolosa perché, fra puzze naturali e puzze carognose, sarebbe diventata issofatto focolaio di pestilenza, aspromonte e antinnammare di contagio? Il punto era questo e nemmeno a dirlo, chi faceva questo punto, in quella navigazione per mari in tempesta quale poteva dirsi, pace o guerra, la loro vita, era ancora una volta Luigi Orioles.

«Ce ne dovremmo sbarazzare, sì, ma come?» andava domandandosi. «Poniamoci mente ora, perché dopo, quello, non ce ne darebbe tempo. Quello non è che le puzze gli devono fiorire incarognendosi, quello, le puzze ce l’ha già bell’e pronte. Perciò, ripeto e dico, se non vi rincresce, mettiamo da parte ogni altro pensiero che ci passa per il cervello e poniamo ogni mente a questo: come ce ne sbarazziamo se l’animalone ci scasa qui davanti e ci ingombra mare e marina, una carogna di quella gigantesca mole? Tonnellate e tonnellate di carne, una montagna di carne già mezz’incarognita, che s’arena qua e se ne va in putrefazione e a noi qua ci assedia e ci ammorba, e ci caccia per sempre di qua, se non ci lasciamo la pelle, perché allora qua, se succede che noi c’incappiamo, qua, chi ci viene, qua fanno grandi gettate di zolfo e accendono grandi falò per bruciarci la roba nostra e persino l’ossa nostre, questo succede, ci succede a noi, qua, per sorte nostra o fatalità, per quella misdea cioè a dire, che Morte è o era, e morta, morte ancora fa, dà, se non pensiamo come pararcene, ora, subito, ancora prima di vedercelo rigettato qua davanti. A questo pensiamo, giovanotti, dedichiamoci tutt’interi, sani sani, a pensare questo pensiero, perché poi, risolvemmo o non risolvemmo, ci sentiamo, penso io, più tranquilli, e senza rossore la mente, perché quello che per tutti c’era da pensare, lo pensammo, e dopo, magari, ognuno può pensare i pensieri suoi.»

Ci pensarono e quello che pensarono, quello, al riesumo era tutto il possibile pensare che potevano fare a quel riguardo.

C’era chi pensava di scavare una fossa di pari grandezza in un punto dove la marina finiva e principiava la plaia, in un punto cioè dov’era ancora renoso e uno non si levava la vita se ci scavava. E una volta scavata la fossa, di seppellirvelo tanto in profondo, che disfacendosi e incarcassandosi, di sopra non ne avessero nessun sentore, nessunissimo sconzo. Ma come lo trascinavano sino alle dune? Ci sarebbero voluti paranchi e carrucole, e corde di bastimenti per imbragarlo, e non ce l’avrebbero fatta lo stesso: perché, inutile farsi illusioni, nemmeno con l’argano e l’organo avrebbero potuto, non si diceva trainarla per le dune, che figurarsi, era impresa persino impensabile, ma anche solo smuoverla e issarla da mare a marina, quella colossale carogna. Eppoi: come avrebbero potuto scavare nella rena una fossa tanto in profondo, oltrecché tanto in largo, senza che prima gli franasse addosso a loro che scavavano? Eppoi, scavando, scavando, a un certo punto avrebbero forzatamente incontrato acqua salata, perché dove c’è rena, sotto, prima o poi, infallibilmente c’è mare. Ammettendo allora, per assurdo, che riuscendo in quelle impossibili imprese di carriare in mezzo alle dune la spaurente carogna, di scavare profondo e largo, finalmente affossavano là l’orcaferone, tutto sommato, dove lo avevano seppellito? Nell’acqua salata, ovverossia in mare, né più né meno: per via traversa, perciò, l’orcaferone se ne sarebbe tornato al mare. Loro ve l’allontanavano in superficie, per via di terra, e la carogna vi rientrava in immersione, per via d’acqua: che era come dire che con tutta la sua ormai massima e definitiva orbaria, l’orcarogna riguadagnava ancora una volta il suo levante, navigando per ponente. A quale scopo, allora, avrebbero messo distanza e rena fra l’orcagna e il mare, se poi l’animalone tornava a tempestare e impestare lo scill’e cariddi peggio di peggio col suo incarognimento generale, ripigliando con questo la sua antica funzione di dare morte, come forse nemmeno si sognò di poterla dare prima, da viva, una morte cioè, pura, invisibile, senza forma, né corpo né colore, una morte confusa allo stesso mare, confusa al punto, che effettivamente non si sarebbe trattato più di morte di mare, ma di mare di morte?

Ma prima di questo, e anche dopo di questo, c’era addirittura chi pensava di zavorrarla di massi, la incommensurabile carogna, e così, a peso lordo, calarla a picco, la lordona, nel massimo abisso dello scill’e cariddi, nella stessa posta di mare, sarebbe a dire, dentrofuori della mezzerìa, sia in Tirreno sia in Jonio, che l’animalone mostrava di preferire quando decideva di sommozzarsi: là, c’era chi pensava di sprofondarla là, sotto i massi, la terrificante carogna, sotto, sempre più sotto, per tenebre sempre più fitte sino a scomparire come in una sepoltura, dentro i grandi ammassamenti di cicirella in letargo. Questo però, avrebbe significato farle da scagnozzi, se non da servicelli volontari, alla signora orca orcinusa, ovverossia alla Morte marina, per chiamarla, papale papale, col suo nome di tutti i giorni, avrebbe significato in altre parole, renderle l’inestimabile servizio, giusto loro, di farle fare morìa di mare, completa e definitiva. Ora, per arrivare a questo, al punto in cui stavano, mare e pesci, dopo anni di guerra, di sterminiamento per regno e regnanti, e d’impestamento per il mare e infestamento per i pesci, al suo arrivo sullo scill’e cariddi, arrivo che forse non gli successe tanto all’orbisca, cioè che tutto forse non fu dovuto a orbaria, alla sua, dei suoi occhi, o a quell’altra specie di orbaria che pure la mente di un’orca si figura, si figurò, non come orbaria d’occhi bendati da un fazzoletto, proforma di ogni sorta di sorte, caso o destino, fortuna o sfortuna, gli restava solo di sterminare, quelle sterminate riserve di vita marina corazzata di mistero, che erano gli incalcolabili ammassi di cicirella.

Ma c’era forse qualcuno tra i pellisquadre che senza bisogno che glielo spiegassero, non vedesse subito il rischio grande, mortale, che correvano a sbarazzarsi a quel modo dell’orcagna? Il rischio, cioè a dire, che l’orca, incarognendosi tra miria e miria di cicirella, incarognisse fatalmente tutto il lungomare migratorio della cicirella, ormai anguilluzza, che da qui va a farsi implenare nel cosiddetto Mare dei Sargassi, in pieno Oceano Indiano, tornando poi ai mari di dove s’era partita, a gettare là le sue miria e miria di uova. Correvano il rischio, in altre parole, di aiutare essi stessi l’orca, oramai anzi, orca a carogna, orcagna, in una parola, a sgominare sinanche le misteriose uova d’anguilla, quello che si considerava il più inattaccabile stampo di vita marina: aiutarla cioè a raggiungere da morta quello che per lei viva sarebbe stato il massimo raggiungimento d’orcinusa, e difatti poteva avere benissimo questo senso il fatto che, quando la sua sorte era ormai segnata, andasse sommozzandosi e riassommando nello scill’e cariddi, incicirellandosi tutta, fianco incarognito e fianco sano come per morire almeno nell’odore di quel mistero.

E c’era poi chi pensava di sviarlo per Malta, e arremarlo all’aperto mare, spingendolo in piena fiumara nella calante; e chi ancora di ficcargli dentro, per le aperture dello sfiatatoio, alcune cariche di balestite, trainarlo al largo, accendere le micce e farlo saltare in aria.

E c’era ancora chi pensava seriamente d’andarlo a dire agli inglesi di presidio al Faro: guardate che sullo scill’e cariddi il mare rigettò la carogna di un grande animalone. Nell’interesse vostro, allestitevi a sgombrarlo, perché sennò qui dintorno s’appesta tutto e voi, per passare la linea, anche se state dentro i sommergibili, vi dovete mettere la maschera antigas. E con questo speravano di vederli venire? Era forse una di quelle cose per sport che, come diceva il signor Cama, erano le sole cose che li intrigavano?

E c’era infine chi pensava che, persi per persi, l’unica sarebbe stata di dare una voce a quei due nettorecchi di riatteri, se bazzicavano ancora per quei paraggi, dicendogli: ecco l’animalone: gli puntaste gli occhi sopra e ve lo trovate in mano a lavoro fatto, senza bisogno di quel vostro Dumdum e delle sue bomboatte. Pigliatevelo, arricchitevi, ma sbrigatevi a sbarazzarcelo di qua davanti.

S’immaginavano, e giustamente, che quei due nettorecchi avrebbero fatto le umane cose per sbrigarsi a sbarazzarglielo di là davanti e infestare tutta Messina della sua carne. Ma parlare di sbrigarsi, in quel caso, faceva quasi ridere: perché, tutte le umane cose che potevano essere fatte a quello scopo, a che si riducevano, in comparazione alla immane, inumana mole dell’orcaferone? Niente di più di quello che erano: umane cose, che più si mettevano in quella comparazione e più si riducevano. E difatti, in primis, lo dovevano squartare, perché non potevano certo carriarselo dietro sano sano: quanto tempo ci avrebbero messo a smantellare un caiccone come quello, tonnellate di ossa, grasso, lardo e carne? quanto tempo a scorciarlo della pelle, squartarlo, disossarlo? quanto tempo, insomma, ad accantarare il suo tonnellaggio? Giorni, due, tre giorni, e per quei giorni, i due riatteri e i loro aiutanti gli avrebbero fatto per spiaggia e plaia, un macello grande e ammorbante, con fiumare di sangue, imbrattamento e puzzo di carname. Alla conclusione di tutto, i riatteri se ne andavano coi quarti di orcaferone, smerciandolo per tonno sanguoso, smerciandolo a cittadini o sennò a villani e cardoni, e loro là, per tutto ringrazio, restavano, col lordume pestifero per la marina, e con albanelli, corvi, falconi e cacciaventi che gli roteavano sulla testa, sinché durava rivariva il subbuglio sanguinoso e il fetore delle putrefazioni.

Ai riatteri, sicuramente, gliene verrebbero bei piccioli, pure a venderlo a scialapopolo, a una lira, a mezza lira al chilo, gliene verrebbero grossi piccioli considerato il tonnellaggio, mentre a loro gliene verrebbe solo incommodo e dannosità: insomma, gli farebbero i compari, ai riatteri, gli farebbero i garzoncelli a quei bazzarioti e fallattutti. Tanto in bassa fortuna sarebbero precipitati, allora, tanto si sarebbero degettati dai buoni principi, da ridursi disonorati in tutto e per tutto? Perché, quelli, non erano tipi d’inquadrare il gesto nell’unico modo come andava inquadrato, e cioè, che se gli dicevano di portarsi via quella carognazza, non era per fargli un favore a loro, ma per farselo a se stessi. Quei due novelli non li conoscevano i cariddoti e capaci che il gesto lo pigliavano per ossequio di sottostanti a soprastanti e capaci, in mente loro, che s’illudevano d’averli incavallati, capaci che commentariavano: ma allora, con la guerra, s’abbassarono i pantaloni sti cariddoti che tutti ci dicevano difficili, difficili. Quelli, cose di sgarro, d’intrallazzo, levatevele dalla testa, ci dicevano, quelli, se pescano pesce cristiano, bene, sennò niente, col pescebestino, verdoni, fere e via dicendo, non s’incalmierano, e di bomboattare, non gliene potete nemmeno parlare: fanno qualche poco di mosciame, è vero, e alle volte, mettono le mani sopra a qualche bestino, ma allora dev’essere che si vedono i figli assincopargli di fame sotto gli occhi. Si vede che gli passarono le arie: sennò s’umiliavano ad arenarci qua, a noi, sta gran montagna di carne bestina? Insomma, pensarono di farci un presente, gli fecero trovare il cestinello d’uova fresche ai loro nuovi padronelli. E questo significava che ora di improsature, gliene possiamo dare a levapelo, quante ci pare e piace.

Più o meno, il commentario di quei due sarebbe stato questo, e per questo, piuttosto che fargli riempire i fianchi a loro, preferivano farsela fetere lì davanti, la carogna dell’orcaferone.

A quel punto, se non fosse stato per il fatto che quella era cosa contronatura per loro e non si sarebbero mai persuasi a scangiarsi i vestiti coi riatteri, ci sarebbe stato da domandarsi se considerato che se ne pigliavano gli svantaggi, non facevano bene a pigliarsene pure i vantaggi: se cioè, tutto sommato, non gli conveniva calarsi la visiera sugli occhi e quelle incalcolabili tonnellate d’orcagna smerciarsele in proprio, proprio loro.

Ma quanto a dire: tali i vantaggi, quali gli svantaggi, e passare sopra a tutti gli scrupoli, e a quel proposito poi, a proposito nientemeno di mettersi a smerciare pescebestino, sembrava che quello, mododidire era prima, e mododidire restava anche dopo sulla loro bocca. Perché, potevano mai derogare, andare contronatura?

Però, ci giravano intorno all’idea: putacaso l’orcaferone s’andava ad arenare là, ai loro piedi, che c’era da scandalizzarsi, se al punto in cui si trovavano, culo a culo con l’ospedale, facevano una pensata alla coatta e se lo travagliavano in proprio tutto quell’ammasso di pelle, grasso, carne e ossa? Putacaso gli scotrumbava là davanti, dovevano sbarazzarsene, sì o no? Un modo, per sì o per forza, se lo dovevano inventare, per sgombrarsi la vista e l’odorato di quell’enormità d’animale in via d’incarognirsi. E quello di smantellarlo e smembrarlo e farlo a brani, pigliando questo e gettando quello, che era? non era forse un modo possibile, di mano loro, già bell’e trovato, di sbarazzarsene? Per levarsi gli scrupoli, bastava allora che pensassero che era quello il primo e vero movente per cui lo squartavano. Solo che stavolta, e stavolta difatti non era come alcun’altra volta prima né quasi certamente alcun’altra volta dopo, invece di fare poesia, regalandoglielo ai riatteri, quello scialapopolo di bestino, il più grosso scialapopolo del bestino più bestino, se lo sarebbero travagliato loro, facendo un lavoro e due servizi. Che c’era da scandalizzarsi se una volta tanto, all’utile pensavano di accoppiare il dilettevole?

Uno per uno, i pellisquadre sullo sperone, ci cogitavano tutti e tutti loquentissimi, ognuno però muto muto, nel suo intimo: perché, ci pensavano tutti, come poi difatti si vide, ma ci pensavano tutti percosìdire alla ladricella, incascettati tutti, uno per uno, mentalmente, incascettati non solo l’uno con l’altro, ma si sarebbe detto, persino ognuno con se stesso.

Si poteva scommetterci che nessuno di loro, forse nemmeno Luigi Orioles, si sarebbe ardito di palesare per primo il pensiero che tutti si covavano dentro, se non gli fosse venuta a ’Ndrja Cambrìa l’ispirazione di dire lui la prima parola: un poco, per dire qualcosa, qualsiasi cosa, pure una stravaganteria, dopo un bel pezzo che nessuno apriva bocca, e un poco, tanto per azzardarsi a dire qualcosa, che ragionandoci, forse non era poi così azzardosa come poteva sembrare; e poi ancora, un poco per persuasione sua e un poco per divozione alla famosa Ciccina Circé, la quale era dell’idea che l’onore di merito, l’onore di valentia, il vero onore, insomma, era quello di restare in vita, perché il contrario era onore di gente morta, onore senza merito e senza valentia, disonore di gente viva.

«Che peccato, però» disse ’Ndrja, «che peccato, se st’animalone di grande stazza si scatafascia qua davanti, finisce magari che ci fete sotto il naso e noi, grandi babbigni che non siamo altro, non ce ne approfittiamo in niente e per niente…»

Non appena aveva aperto bocca, tutti avevano alzato la testa e lo avevano guardato stringendo le pupille, le palpebre quasi interamente abbassate, come se invece di parole, ’Ndrja si fosse fatto uscire del fumo dalla bocca e glielo avesse soffiato sugli occhi.

’Ndrja si era già azzardato fin troppo, lo sapeva bene, ma dato che c’era, firmò e controfirmò le parole dette, le mise in busta e ci scrisse sopra l’indirizzo dei pellisquadre. In altre parole, li apostrofò per nome, tanto per sentirli:

«Eh, che ne dici tu, pa’? E voi, don Luigi? E voi, don Arturo, don Saro, don Jano? E voi, voi, che ne dite voi e voi e voi?».

Uno per uno, don don don, come gli sonasse all’orecchio una campana, li apostrofò tutti, e manmano che li apostrofava, essi si puliciavano nella persona, e intanto che si smuovevano col busto, come cercassero all’istante di atteggiarsi misurati, quanto più potevano precisi, giusti per quella novità di cosa, si davano occhiate, s’incoraggiavano l’uno con l’altro, si cennavano, si passavano la lingua sulle labbra, sillabavano: eheheh? ahahah? facendosi a fint’ignari. Poi, giusto il tempo d’uscire ognuno dal suo chiuso, a guardarsi di fuori, l’uno nell’altro, e si ritrovarono, come un tuttuno, accordati e palesi, e allora s’ardirono finalmente di dire che ci pensavano anche loro.

Subito, fu un apparolamento generale: parlavano talmente in fretta, tutti insieme, che si levavano l’uno con l’altro la parola di bocca. ’Ndrja, che non s’aspettava tanto, si sentiva preso d’allegria nel vedere come li aveva smossi e rinfocolati, nel vederli correre tanto infervoratamente dietro le sue parole, l’uno dicendo sempre una parola in più dell’altro, per paura di restare indietro: correvano, pigliando acqua con le parole come i cefali che saltano sempre più vicino alla barca, che va seminando molliche di pane per chiamarli a galla, e saltando e saltandosi, a un certo punto stanno, loro avanti e la barca dietro.

Elettrizzati, era la parola, erano letteralmente elettrizzati all’idea di squartare l’orcagna e farne scialapopolo, all’idea cioè di travagliarsi quella che ancora non era di fatto orcagna, non era ancora cioè, orca fatta, fatta sfatta, carogna, perché, sinché non moriva, di fatto restava sempre orca, morta e viva: s’elettrizzavano, cioè a dire, per qualcosa che ancora non esisteva nemmeno, per un daffare, un incoffariamento che era ancora in mentedei. Certo, se si pensava da quanto tempo era che niente gli occupava più mano e mente, e di conseguenza, da quanto tempo era che avevano quell’agire di sonnambuli ormai quasi spontaneo, quasi d’una seconda natura, si poteva capirli che diventassero tutti frenetici, addirittura elettrizzati all’idea che gli veniva tutto quel daffare, tutto quell’incoffariamento; e si capivano lo stesso, anche se quel daffare e quell’incoffariamento avevano fatto parte sino allora di tutto quello che era contrario alla loro natura, di tutto quello che consideravano disonorevole e infamante per un pellesquadra, e si diceva tutto, dicendo che tale daffare e tale incoffariamento erano grandi specialità dei riatteri, e una volta, ogni pellesquadra che ci tenesse a quello che era il bell’onesto del suo mestieruzzo, ci sputava solo a sentirselo proporre, quel daffare e quell’incoffariamento.

Ora, invece, non ci sputavano più, anzi tutto il contrario, ci smaniavano. Smaniavano di mettere le mani sopra a quelle tonnellate di carne bestina, e si poteva capirli che ci smaniassero, perché questo voleva dire che c’era, che c’è un limite a tutto, per tutti, un limite anche al potere di resistenza d’un pellesquadra, e voleva dire che la guerra aveva lasciato le sue intacche anche sulla loro pelle di squadri, anche su queste pelli dure e raspose come quella del verdone e della carta per svetriare: intacche sulla pelle delle persone, che era la stessa pelle sotto la quale si erano come tatuati in sangue i loro principi e convincimenti, le loro regole di vita e tutto il bell’onesto che ci vedevano in quel loro miserabile mestieruzzo. E in conseguenza di queste intacche, ’Ndrja trovava al suo ritorno il mondo sottosopra, trovava i pellisquadre come se scappassero da quelle battaglie perse: principi, convincimenti, regole di vita e bell’onesto di mestieruzzo, ed era come scappassero da dentro se stessi, come facessero per uscire dalla loro pelle e lasciarsela cadere ai piedi. Ma non si scappava, quella era la loro vecchia pelle, ormai incorporata alla loro carne e alle loro ossa, non potevano uscirne, strapparsela dalla persona e gettarla via: perché, con qualaltra pelle, di quali altri principi e convincimenti, di quali altre regole di vita e di qualaltro bell’onesto di mestieruzzo, potevano mai cambiarla? ’Ndrja perciò tornava e li ritrovava, un cuor d’asino e un cuor di leone, li trovava come se scappassero, però senza mai gettarsi alla fuga, come se scappassero, però voltandosi sempre all’indietro: tornava e li ritrovava, se non proprio nello stesso, stessissimo stato d’animo, somigliantissimi comunque al pellesquadra che aveva incontrato al Golfo dell’Aria, quella mattina che era ancora oscurità di notte: li ritrovava anche loro, a giudicare dall’agire che agivano, come scesi di barca e montati sopra un bianco cavallone da tiro, a fare, o in animo di fare, anche loro, carichi di acqua di mare per uso purgativo, due bidoni alla volta, da vendere un tanto al bicchiere girando di paese in paese e se capitava, ad arraffare qualche carogna di fera, e decapitandola, spacciarla per tonno agli spratici di mare e di pesci: e come quello sventurato omicello, con la gran testa di leoncello e i baffi a manubrio, li trovava che sotto sotto, si vergognavano anche loro di darsi un daffare più da riatteri che da pellisquadre, sicché, come quello si dava da fare scuroscuro, quasi alla ladricella, prima che spuntasse il sole e lo spubblicasse agli occhi di chi lo aveva saputo sempre pellesquadra, così li ritrovava incuneati anche loro allo scuro, nel chiuso delle case, addirittura nella cameraperdormire, quasi si nascondessero anche a se stessi in quel daffare, quasi che la loro preoccupazione più grande non fosse tanto quella di salvare le apparenze di fronte all’occhio sociale, ma quella di salvare, cosa assai più ardua, la faccia di fronte a se stessi, la buona opinione che in tanti anni di mestieruzzo, ognuno si era fatto, come a conquista di se stesso. E così trovava Caitanello che con un cuore trinciava ventresca di fera, tappato fittofitto nella cameraperdormire accanto al letto, e si faceva la scorta di mosciame che in vita sua non aveva e certo non avrebbe mai assaggiato, e con un altro cuore, il gran pazziscolo, quando non ne poteva più di quell’infamia, varava allo sbaraglio con quella nocella della Borietta, pigliando mare fra quelle caterve di fere, a costo di lasciarci la pelle, ma purché fosse quella leonina. E così come trovava Caitanello, trovava gli altri pellisquadre che si degradavano pure loro con le carogne di fera, per addobbargli la pancia ai figli in primis, e poi per addobbarsela pure loro di sicuro: perché, chi li vedeva quando si ritiravano nelle case e quei vapori sanguosi, dolciastri di bestino che svaporavano dal testo di terracotta sul fuoco gli sfondavano lo stomaco, chi li vedeva se ne assaggiavano un boccone pure loro, trovandosi magari delle scuse, che lo facevano, ad esempio, tanto per tenersi all’impiedi, solo per non lasciare orfani quei figli? E contempo, con l’altro cuore, cacciavano via con sprezzo quei due riatteri novelli che venivano a proporgli di bomboattare per fere, pagati profumatamente. E ora addirittura li ritrovava che se ne fottevano di salvare la faccia e s’andavano elettrizzando sempre di più alla sola idea di potersela giostrare da soli, quella gigantesca orcagna, alla sola idea di potersi dare un daffare e pigliare un incoffariamento in grande stile, di quelli che mai si erano dati né pigliati, di quelli belli spartani, da lazzaroni senza scrupoli, di quelli che stilavano i riatteri, per essere più precisi, quella gente di fino sentire che il mare lo vede sempre da terra e lo guarda ogni volta calcolando a occhio quanto potrebbe buscarci vendendoselo tutto, in prescia in prescia, a forfé: pesci, pescibestini, acqua, sale, alighe, rena, scogli, pietrebambine, e quelle animelle di pescatori, loro e i principi e convincimenti e regole di vita e bell’onesto di mestieruzzo, messi tutti a mazzo, a fare buon peso.

In conclusione, aveva ancora ragione lei, Ciccina Circé: ’n culo, ’n culo all’onore quando uno è morto, diceva all’incirca quella grand’eccentrica femminota, e datele torto, ora. Eh, sì: ora, qua, i pellisquadre davano ragione a lei, a lei che gettava fuoco dalle narici contro il morto onorato ed era tutta, anima e corpo, alla perdizione, per il vivo, per quanto disonorato potesse essere, e disonorato non solo di guerra, di data recente, ma sinanche di pace, sinanche di antica data, sinanche di nascita, quale doveva essere, perlappunto, il suo Baffettuzzi.

C’erano alcuni fra i pellisquadre, però, tipo Luigi Orioles, tipo Saro Ritano, tipo persone serie e posate, e fra queste si poteva includere tranquillamente un tipo col vecchio dentro come Masino, persone che ancora si tenevano. Si tenevano, e cioè a dire non si erano sbragati come gli altri a fare disarmo, non si erano gettati a fare calcoli sulla rena: tot tonnellate, tot chili, tot al chilo, tot fammiridere di guadagno netto e lordo. Parliamo solo per fare saliva, schiuma alla bocca, avevano l’aria di dire, perché stavano parlando nientedimeno di rubargli il mestiere di mano ai riatteri, ma oltre al parlarne, non andavano. E difatti, di fatto, dove potevano andare? Riempivano forse le gistre di orcaferone squartato e partivano per Messina, gettando il bando strada strada come i cocciolari di Ganzirri e gli ambulanti di costardelle? Nemmeno la bilancia avevano: e perché mai avrebbero dovuto averla? Quando mai avevano fatto gli ambulanti? E quando mai avevano visto bilancia, statéra o bascula ai riatteri? I riatteri, la loro convenienza l’avevano a fargliela a occhio la stima, al pesce.

Ma la bilancia sarebbe stato il meno. Il fatto era che quanto a squartarlo, ce la facevano magari, ma quanto a smerciarlo, non se ne sentivano la faccia, pescatori erano e pescatori restavano. I riatteri erano stati inventati apposta, quello era mestiere loro e nessuno ci poteva competere: ora, se per vendere il pesce che è pesce, gli dovevano passare la preferenza ai riatteri, dipendendo da loro dall’acqua al sale, assoggettatamente, figurarsi se da soli, senza quelli, potevano mai sbrogliarsela a smerciare una sorta di montagna di carne, selvaggia e per tre quarti già incarognita come l’orcagna, un nonplussultra di bestino che fuori dell’acqua doveva fetere perlomeno a cento miglia di distanza.

«Ti capaciti, ’Ndrja?» gli aveva fatto a mo’ di riesumo don Luigi. «Ce ne vorremmo profittare, ci piacerebbe, come no? ci piacerebbe farlo noi lo scialapopolo, anche a una lira al chilo, ma al cittadino che domanda che pesce è, chi ha la faccia di dirgli: questo è tonno saporitissimo, il colorito sanguoso ve lo comprova? Chi, chi l’ha una tale faccia di sfacciato? Tu forse? Tu, ’Ndrja, te la sentiresti d’infasciare la gente?»

No, nemmeno lui, nemmeno a dirlo: gli sarebbe parso di levargli il portafoglio di tasca alla gente, eppoi era sicuro che la gente se ne sarebbe scandaliata solo a vederlo come avvampava di rossore, e anche ammettendo che per puro caso gli fosse riuscito di smerciarla a qualcuno per tonno, quella carne di nonplussultra di bestino, nessuno gli levava dalla testa che ripigliando a camminare, avrebbe avuto l’impressione che tutti gli tenessero gli occhi sopra, come avesse il culo di fuori.

«E questo è quanto» concluse don Luigi, battendosi i ginocchi con le mani come in segno di levare la seduta, senza gettare neanche un sospiro sopra quella conclusione, denotando anzi nell’impostazione della voce, un che di soddisfatto, di compiacimento. «Ma perché?» aggiunse, significando che non ci sarebbe stato nemmeno bisogno di pigliare in mano quell’argomento. «Perché? Avevamo da scoprirlo ora, forse, che non è cosa nostra incalmierarci con quello che non ci è di natura e anzi ci è di contronatura? Putacaso, non ne facemmo mai ’sperienza prima d’ora? Noi, con simili straneità, come massimo ci possiamo incalmierare col pensiero. Perciò, dico io, se dovesse succedere che l’animalone si rigetta qua davanti, inutile architettarci sopra, lo dirottiamo in modo che se lo piglia la calante, e se lo porta in bassomare. Se ne vedranno bene corvi, falconi e cacciaventi. E se sbatte a terra, se lo piangeranno gli altri, che gli occhi, almeno quelli, loro, li hanno ancora per piangere.»

Che c’era da aggiungere? Anche volendo, Luigi Orioles, le questioni, le pigliava per lasciarle pulite nette come un osso. Se poi ci facevano caso, si stavano biliando sopra un se e un putacaso, dato che l’animalone era ancora lontano le mille miglia dalla mossa, non solo di arenarsi là davanti, ma ancora prima, dalla mossa di morire. Eh, sì, era proprio vero, davvero, parlavano solo per fare saliva, schiuma alla bocca.

Però, a questo punto, mentre i pellisquadre s’andavano ricettando, il signor Cama si era alzato dalla sedia e cosa che mai, li aveva pigliati di petto: «Sicché, voi dell’orca non ne fate uso? Ci sputate, eh?» aveva cominciato col dire, in apparenza sfottente, ma sotto, invece, biliato, biliatissimo, questo era chiaro, anche se non era chiaro perché si facesse tanto sangue acido, questo anzi, era così poco chiaro che subito, ognuno s’era domandato se parlava pro o contro l’orcaferone, se era indignato cioè, perché non stimavano l’animalone o perché non stimavano se stessi. «Ah, questo credete voi? Credete che se ne possono avere bene solo corvi, falconi e cacciaventi? Ah, questo credete voi? Ah, sì, vi fa schifo l’orca? La deprezzate, eh? Le sviate nella calante, quelle tonnellate di carne? E se deprezzate la carne, a maggior ragione, m’immagino io, deprezzate il contorno: pelle, grasso, lardo, ossa, eh? Ah, voi, bisogna proprio riconoscerlo, che grandiosi pescatori siete, che pescatori geniali di mente. Il mestiere di mare, gli animali di mare, il mare, il mare, per quanto è lungo e largo, come lo conoscete voi, nessuno, eh? Ah, c’è proprio da riconoscerlo: nessuno. St’orca, ad esempio. Oh, ve la liquidaste in due parole, un ammasso di carname selvaggia e pestifera, non vale nemmeno il fiato che si consuma a parlarne, così la destinaste agli uccellarci carognosi. Allora, penso io, l’orca la dovete conoscere, eccome. Chi può averne scienza più di voi? E scienza antica, non di oggi, e scienza in punta di dita, meglio che se fosse un’abitué dello scill’e cariddi, meglio di spada, di spatola, di costardella, sarda, oppure in primis primissimo, del verdone? E io che quasi quasi me l’inghiottivo che per voi la famos’orca era come una favola, che sentiste dire, sì, di qualcuno che la vedette persino, ma se anche si chiamava Ferdinando Currò, questo qualcuno, si capiva che per voi, sta sorta di morte animala, s’infavolava sempre di più. E io, dovessi annorbare, fui persuasissimo che voi là, nel mio libro, la vedeste per la prima volta, e solo allora, là vi capacitaste che era fatta di carne e d’ossa. ’Ngenuo, ’ngenuone di me… Potevo mai immaginare che voi d’antica data n’avevate scienza, e scienza di dentro e di fuori, e per voi, tutto insieme, vale meno d’un cerino sparato? Genii, veri genii di mente m’apparite. Genii voi e ’ngenuo io…»

Qui, mentre cambiava corda, Luigi Orioles riuscì a levargli e pigliare lui parola:

«Ora, se vossia si sfogò» gli fece, senza mancargli di rispetto, ma pretendendone anche per sé, «si sfogò a farci lo sfottente, ora si può spiegare vossia? Se capimmo bene, vossia si scandalizzò sentendoci dire che siccome non nascemmo riatteri, e quelle tonnellate di carne ammorbante a noi ci appesterebbero nelle mani prima di riuscire a venderne anche un solo chilo, l’orcaferone, di conseguenza, non fa per noi. Si scandalizzò per questo, vossia, sì o no? Si scandalizzò, per usare la parola sua, che deprezziamo quella carne d’orcagna, eh? Ma perché si scandalizza vossia? Facciamo male, secondo vossia? Vossia dovrebbe avere la bontà di dirci questo. E dirci pure perché nominò pelle grasso lardo ossa. È roba che si mangia per caso? roba che gli risulta a vossia che se ne fa un qualche uso?».

«Là, là» fece il signor Cama, che forse avrebbe detto lo stesso quello che disse, anche senza l’intromissione di Luigi Orioles. «La vedete quella gran fessa lorda che ormai, cosa che nemmeno il Creatore che la creò si sarebbe potuto immaginare, se la va vedendo pietrepietre e mi fece venire il latte ai ginocchi a furia di morire e non morire, la vedete là, dieci, quindici metri lunga, perlomeno tre metri di circonferenza, e non so quante tonnellate di stazza, la vedete là? Là, c’è una fortuna là, c’è una miniera di roba: perché l’orca, l’orca, quella peste nera, quel terribilio di morte, quella, per scienza vostra, è tutta buona, buona dalla testa ai piedi. Resi l’idea? L’orca è tutta, m’intendete? tutta sfruttabile, o si mangia o s’arrangia a qualche uso, o si mangia o si scangia con moneta. Insomma, come della troia, dell’orca non si getta niente. Non pare vero, eh? Ma come, l’orca orcinusa, la morte animala, tutta sfruttabile? possibile mai? Tanti di voi forse, dentro, penso io, restate a bocca aperta, alla sola idea di mangiarvi la morte animala, vi pare forse di fare sacrilegio, eh? Ma perché? Era Morte, era, quand’era viva, quando aveva al culo la sua coda. Ora, non è altro che una carogna, la carogna di quella fessona che scelse proprio questo mare per farsi improsare da quattro tappinare di fere. Ora, per concludervi, di quella, sapete che vi perdete? Solo la spazzola della coda, che non ha più, quella con cui le dettero per sempre la spazzolata nell’eccetera…»

Uh, lo sfogo che si fece il signor Cama: perché questo sembrò, uno sfogo. Uh, gli fece addirittura trattenere il respiro. Disse quello strabilio di parole con una specie di tic in faccia che non gli conoscevano, e con una talquale infervorata sprezzanteria di tono, di disfizio d’animo, che ancora meno gli conoscevano e che nemmeno a quel punto, ancora non si capiva se l’indirizzava ai pellisquadre oppure all’orca.

Per un poco i pellisquadre fecero nzunzù nzunzù con le labbra, in segno di meraviglia. Poi, come c’era d’aspettarsi, ci fu quello che domandò al signor Cama se rispettosamente parlando, aveva parlato proprio sul serio.

«E allora come? per scherzo? St’amore di scherzare mi sento» smaccò lui.

«Ah, vossia dice che l’orcaferone è tutto buono, non si getta niente?» gli domandarono allora questo e quello.

«E quante volte ve lo devo dire?»

«Vossia disse: si mangia o si arrangia, si mangia o si scangia con moneta. Sì, ma a che serve? Che uso se ne fa?»

«Uso? Un uso solo vi pare? Si vede che non ne avete la minima idea. Quella è un mare di cose, di cose che se ne possono fare. Come vi posso essere preciso?»

«Vossia abbia bontà, un esempio ci deve portare. Della carcassa, per un esempio, ci può dire vossia se pure della carcassa si fa un qualche uso?»

«La gente ci mangia e ci cammina con la carcassa dell’orca, se lo volete sapere» gli sparò in risposta il signor Cama, come per sbalordirli.

«Come, come? Che dice vossia? La gente ci mangia e ci cammina? Con schegge e lische d’ossa? Con anelli e spuntoni di vertebre? Con scheletro di testa e di coda? Ma per davvero lo dice vossia che con le ossa c’è chi ci mangia e ci cammina?»

«Con forchette, coltelli, cucchiai e piatti d’osso. E con zoccoli, pure d’osso. Con questa roba certa gente ci mangia e ci cammina. Vi basta? Perché, sennò, se non vi basta, v’aggiungo, persino pettini per pettinarsi i capelli» fece il signor Cama, come per sfida.

Pareva una favola, la favola antica dell’orca con particolari nuovi, e pareva che s’inventasse tutto lui, all’istante, come per innalzare la sua orca o come per degradarla, o per l’una e l’altra cosa insieme, insieme e confuse. Ma il punto di più grossa meraviglia non era quello, non erano forchette, coltelli, cucchiai e piatti, né zoccoli né pettini, non era quello, se stavano, e sapevano di potersene stare, all’impressione di Luigi Orioles, che in ogni cosa, non appena gli si presentava, andava sempre issofatto alle origini, in altre parole, andava, correva anzi, issofatto correva a cercare il naturale della cosa e se non lo trovava, gli veniva come un sospetto, e si domandava allora perché percome, quella tale cosa, non aveva, bello in vista, il suo naturale di natura. E difatti, il punto più meravigliante per lui, il punto che più lo intrigava, anche qui, anche in questa enormità di cosa chiamata orca, era percosìdire il punto d’origine. E per questo, domandò al Delegato di Spiaggia:

«Ma vossia, signor Cama, come lo venne a sapere che l’orca è tutta buona e niente si getta, come le venne a sapere, vossia, queste cose tanto intime dell’orca?».

Glielo domandò con spirito, ma solo per non fargli pesare l’osservazione, e non perché si sognasse di fargli dello spirito. Il signor Cama però, lo stesso s’ombriò:

«E che sarebbe l’orca, una signorina?» gli fece, la grossa faccia che gli s’impapaverava. «Che sarebbero queste cose tanto intime che dite?»

«La carcassa, signor Cama, di quella parlo. Perché, non gli pare pure a vossia, la carcassa, non gli pare una cosa intima, intimissima? E a vossia non gli pare giusto il pensare che mi venne di fare a me sentendo a vossia, il pensare, se vossia mi consente, che per poterla scandagliare tanto nell’intimo, nuda e scarnita sino all’osso, sino a ridursi giustappunto alla carcassa che vossia disse, disse per dire che c’è chi ci fa le cose più inimmaginabili, l’orca, questo mi venne di pensare a me, questo però pure a un muccusello gli poteva venire di pensarlo, l’orca, prima, per prima, primissima cosa, non se ne deve morire? Allora, bisogna concludere, l’orca muore? Morì già qualche volta? Allora, non è tutta st’immortale che diceva vossia? Qualche volta le succede pure a lei di morire? E questa che ci sta morendo sotto gli occhi, ed è più in là che in qua da quando la scodarono, questa, la morte di questa, non è perciò tutta sta rarità e novità, non si può insomma pigliarla per l’eccezione che conferma la regola?»

«Invece, sì» replicò scattoso, il signor Cama, dopo alcuni istanti in cui restò a bocca aperta, con le labbra tremolanti, fissando Luigi Orioles, però come se non lo vedesse, quasi avesse avuto un abbagliamento di mente. «Vi dissi e vi ripeto che su questa fessona qua non vi potete fondare per un ragionamento, non potete farci nessunissimo calcolo. Ma non vedete come si ridusse? Ma vi pare che un’orca si riduceva al punto, che si faceva strappare la coda da un branco di vigliacche fere che la lasciarono senza ciuffo, come un manico di scopa? Eppoi, non la vedeste quando arrivò qua, che pareva una santalazzara, tutta piagata, fetente e miseriosa? Non la vedeste com’era mortizza, più orcagna che orca, tanto è vero che corvi, cacciaventi e compagnia bella, già ci volteggiavano sopra? Dentro di me, la vedetti e all’istante mi dissi: un’orca quella là? possibile mai che un’orca arriva dall’oceano e s’allettiga in questa fiumara di mare? Insomma, a parte il fianco sconquassato e incarognito, che si vedeva, c’era qualcos’altro che non si vedeva e non si capiva. Poi, però, se vi ricordate, don Giulio Vilardo ci svelò l’arcano, facendoci sapere che st’animalazzo non era per niente nuovo per lo scill’e cariddi, che ci bazzicava anzi da un fottìo di anni. Allora, tutto fu chiaro in mente mia: fu chiaro che l’orca, una volta che si strambò qua da Gibilterra, non aveva più saputo trovare la via per l’oceano e così aveva pigliato la via dell’aceto, sdegettandosi in queste strettezze di mari e degradandosi sempre più. Che vi devo dire? Si degradò forse per la lunga privazione di lingua di balena? Che ne sappiamo noi? Forse era proprio quella, la lingua di balena, che faceva da sostentamento alla sua potenza, e forse, come vi devo dire? le teneva allegra l’immortalità. Per lei la lingua di balena non è forse un mangiare vero e proprio, ma una specie di quei mangiari che stilano negli incantesimi. Di conseguenza, a questa qui, venendole a mancare la lingua di balena, issofatto si ruppe l’incantesimo. O si degradò, non solo per la privazione della sola lingua di balena, ma di tutta l’intera balena e di tutti gli animaloni similissimi alla balena come, per dirvi, capodogli, elefanti marini, o anche foche, anche se queste non meno di una dozzina alla volta come ostriche, che nel vero senso della parola, si potevano dire il suo pane quotidiano. Quello era il mangiare che richiedeva il suo incantesimo, mangiare grosso, gigantesco, e qua un mangiare come quello, mangiare di lingua di balena, dove lo trovava? dove la trovava, tanto per parlare chiaro, una balena per continuare a vivere lei e per lei continuare a morire gli altri? Poteva mai continuare a fare l’orca se non poteva esercitare la funzione orcinusa e il tartaro le attaccava i dentoni a cuneo? Per concludere, si ruppe l’incantesimo e issofatto l’orca si degradò, ancora viva, a carogna, si degradò sino al più infimo grado, sino a doversi subire la mortificazione di essere scodata dalla fera, ridotta a zimbello di quella feccia del mare. E ora, eccola là, ve la presento: quella che era la grande fabbrica della morte, eccola che si desidera ardentemente di morire e non ce la fa, non ce la fa, signori miei, non ce la fa a morire, né di dolore né di vergogna.»

Dopo tutto questo, il signor Cama aveva le bave alla bocca, ma non si capiva che specie di bave erano, se di bramosia o di disgusto, perché dopo tutto quello, non si capiva ancora se la voleva cotta o se la voleva cruda, la sua orca.

«In parole povere» gli fece allora, con la sua solita praticità, Luigi Orioles, «st’orca e sto morire d’orca per vossia non sarebbero altro che un caso, un caso, se capii bene, degenerato?»

«Per me, vi sto a ripetere, non si disse mai che un’orca morì…»

«Non si disse? Vossia vuole dire forse che non si sentì…»

«Non si disse e non si sentì, don Luigi. Non si disse e non si sentì.»

«Vossia intende dire forse che nessuno la vedette mai?»

«Sul mio libro non risulta e nemmeno sugli altri.»

«Ora però, a vossia gli risulta di persona. Può essere che gli risultò a tanti altri pescatori, come qui a noi, mentre quelli che scrissero i libri, dato che i libri li scrissero a tavolino, si capisce che non ne seppero niente. Qui, il fatto che c’è un’orca in punto di morire, è parlante, mi pare, visto con gli occhi…»

«Per voi è parlante questo fatto e per me è parlante un altro fatto, il fatto, sarebbe a dire, che st’orbacanaria venne a sbattere da Gibilterra qua dentro nella Grande Guerra e nientedimeno, dalla Grande Guerra a ora, successe un’altra guerra, più grande ancora, e lei ancora gira, gira, pigliandosi piaghe nuove con le vecchie, cadendo sempre più in bassa fortuna, cadendo al punto in cui la vediamo, che quelle malanova le strapparono la coda e le misero lo stop. E questa me la chiamate orca? Questa, sentite a me, d’origine fu orca, magari, ma chissà quant’è che si scordò persino chi era e che faceva. Questa, orca? Sta cavallazza di parata, piena di piaghe? St’allettigata? Sta scodata? Sta carogna?»

«Vossia però, se me lo permette, secondo l’impressione mia, si comportò un poco a volubile con la sua orca, e difatti, come si dice? da tanto amore a tanto sdegno…»

«Io, la riuscita vedo e la riuscita la vedete. Volubile, io? Cambiai io, forse? Lei cambiò. Eppoi, che c’entrano sti termini: amore, sdegno?»

Il signor Cama e Luigi Orioles sembravano tornati ai tempi antichi, ancora coi pro e coi contro. Ma se i contro di Luigi Orioles erano sempre quelli, contro inequivocabili, i pro del signor Cama, invece, se si potevano onestamente pigliare ancora per pro, mandavano ora un suono falso all’orecchio, non risuonavano più né tanto fedeli né tanto di un fedele pronto a morire per la sua fede. Il fatto era che il signor Cama aveva girato le spalle all’orca, lasciandola al suo destino; e mentre prima la esaltava e ci spasimava tanto, ora la deprezzava, quasi si vomitava a parlarne, quasi la disconosceva come orca. Ora, tutti i suoi pro glieli dedicava e tacitamente alle altre orche, come se potessero esserci contempo altre orche in giro, come se potesse esserci bisogno di più di una Morte alla volta: però, era strano, per quanto facesse il noncurante e lo iattante, quell’orca là, là davanti ai suoi occhi come a quelli di tutti, sembrava che gli pesasse addirittura come uno smacco, un’onta. Eppoi, quel tic che gli punzecchiava nella mezza faccia, sopra lo zigomo sinistro, diceva di qualche ribellione che doveva avere dentro, diceva forse che l’argomento non gli riusciva più tanto sciampagnino come all’epoca in cui l’orca mandava a galla la cicirella, che era stata epoca di splendore per l’animalone e per lui. Sotto sotto, sotto cioè a quella infervorata sprezzanteria, a quel disfizio d’animo, a quell’amaro in bocca, pareva di sentire la delusione che l’orca gli aveva dato, facendosi improsare, scodare dalle fere, riducendosi, lei, la Morte, a quell’infimo grado di morire. Da tanto amore a tanto sdegno: eh, sì, st’impressione dava, pareva proprio che Luigi Orioles la malattia gliel’avesse indovinata. E vedere un vecchio come il signor Cama passare da tanto amore a tanto sdegno, e per chi poi? era una cosa che faceva pena, tristezza, ma faceva pure, e forse di più, senso, stomacamento, non meno che se l’avessero visto, alla sua età, infiammarsi d’una passione amorosa: ma se stomacava, non era o non era tanto, perché c’entrasse l’orca in quella che era, se era, la sua passione, ma era perché lui, serio, serissimo, dava come l’impressione di un agire da giovanotto, di un agire e pretendersi a giovanotto di trenta, quarantanni prima. C’era da pensare però, che l’arrivo dell’orca, quel sentore forse d’oceano che doveva avergli portato sullo scill’e cariddi, solo lui avrebbe potuto dire che avvenimento era stato per la sua persona, quale emozione, quale eccitamento aveva ricevuto la sua vecchiaia da quella ventata che gli soffiava fra le rughe della faccia la sua gioventù. Fu forse per questo che Luigi Orioles che gli stava a parlare contro, parlandogli, anche se non rinunciò al suo contro, questo mai, attorno alle parole, se non altro, gli spalmò un poco di vasellina, un poco di più del suo solito, per non fargli troppo male al loro Delegato di Spiaggia, che il suo male l’aveva già, il male del vecchio che finisce col rimpiangere la sua gioventù, persino se fu pessima, bastarda, amara e sacrificata, per il solo fatto che era la gioventù. Aveva quello, il male della sua nostalgia di marittimo, una nostalgia così barbara, da potersi risentire persino alla vista dell’orca, barbara al punto che ora il male della sua nostalgia poteva dirlo il male della sua catastrofica orca. E siccome ora quello sconquasso di animalazzo scodato non poteva più, né andarsene dallo scill’e cariddi, né restarci per sempre, il suo unico scopo pareva quello di levarselo di davanti agli occhi, che i pellisquadre lo smantellassero e riducessero a pezzi, lo mascherassero in altro, lo rendessero irriconoscibile: ne facessero zoccoli e ci camminassero sopra, ne facessero pettini e si spidocchiassero, ne facessero olio e lo bruciassero nei lumi.

«Va be’» gli fece ripigliando il filo principale del discorso. «Non si seppe mai di orca che morì, va be’, ma vossia abbia bontà, ci dica: come s’appurò allora che l’orca è una vera miniera per quante cose si possono fare, tutte buone e tutte utili, con pelle, grasso, ossame? Vossia questo ci deve spiegare: come si potette sperimentare che si fa tutta sta roba dall’animalone, se non si seppe mai, sempre a detta di vossia, neanche di una sola orca che morì? Vossia, se non si dispiace, questa curiosità ce la deve appagare.»

«Giustissimo» fece subito lui, che pareva aspettarsela quella domanda da un tipo fino come Luigi Orioles. «La curiosità che avete, ve l’appago subito.»

Si sporse appena in quella specie di casa a cabina e pigliò il suo magico libro colorato, che teneva sempre lì a portata di mano, sopra il tavolinetto accanto alla finestrella; lo sfogliò, trovò la pagina che cercava e col dito gli indicò a Luigi Orioles le due fotografie che occupavano, per metà ciascuna, quella pagina:

«Mare di Bering» disse, porgendogli il libro. «Il sottoscritto ci fu. Mare, e invece si tratta d’oceano. Polo Nord, tanto per farvene un’idea.»

Luigi Orioles e i pellisquadre per un poco gli tennero gli occhi negli occhi, al signor Cama, come sperassero di vederglielo comparire là, il Polo Nord, negli occhi del ricordo, poi strettistretti, si misero a guardare le due fotografie.

Nella prima si vedeva un braccio di mare sotto un cielo annuvolato; le sponde erano di pietrame nero e grosso, e il mare vi arrivava terraterra come fosse bassa marea. Le acque, in tutto il braccio di mare, erano rosse vischiose di sangue e rivariva, per un lungo tratto, spiccavano le gigantesche sagome nere di una diecina di orche, tutte con uno stesso, grande, abominevole squarcio fra la testa e il collo, proprio là dove stavano i due becchi dello sfiatatoio: c’era là, fra grosse scolature di sangue raggrumato, quello spacco slabbrato che si restringeva dentro la carne, come un cuneo aperto a colpi d’ascia per strappare alle radici lo sfiatatoio, c’era là quel lavoretto fatto a regola d’arte, e per il resto della nera, lucida mole non c’era nient’altro.

Con gli stivaloni dentro il sangue, davanti alle carogne, mezze galleggianti e mezze arenate, si vedevano degli individui dall’aspetto minuto, omicelli coi capelli alla bebè e gli occhi a pallina, sorridenti, che tenevano in mano dei lunghi arpioni macchiati ancora di sangue in punta. Di asce però, non c’era segno in giro.

Nell’altra fotografia, si vedevano solo donne davanti ad alcune case di legno, infagottate contro il freddo in certe specie di giaccone trapunte, e tutte intrafficate attorno alla carcassa di uno degli animaloni che ancora sani sani s’incarognivano nella fotografia di sopra. La carcassa era al mezzo, senza più pelle né carne addosso: era lunga una diecina di metri perlomeno, larga tre all’incirca, e le donne all’impiedi lì vicino, arrivavano appena con la testa alla metà della sua altezza. Sembrava lo scheletro di un caiccone messo appena in cantiere, se poteva mai esistere un cantiere e un mastro d’ascia in grado di scafare un’imbarcazione come quella, di così colossale semplicità d’impianto, di tanta lordona, potente, ammassicciata sinuosità e leggerezza e quasi vaporosità d’ossatura, e veniva ancora di dire, di tanta bianca, spumosa tenebrosità d’ossa. Non si capiva come avessero fatto, e quanto tempo ci avessero messo, e quale forza di muscoli, quelle femminelle, a ridurre all’osso, a spolpare e nettare, al punto che sembrava come rilucere contro il pietrame nerastro, uno strabilio come quello, che era come se l’occhio non potesse abbracciarlo tutto. Ma non bastava, erano state capaci persino di scocciarlo e disossarlo senza nemmeno decapitarlo, e di conseguenza, perlomeno là, in fotografia, la carcassa pigliava all’occhio una presunzione di forma naturale di vita, come si trattasse d’un vero, vivente, fantastico animalone, fermo là, in agguato: coi vuoti cavernosi degli occhi, la nicchia scervellata fra testa e collo, e qui, come gli uscissero dal cervello roccioso, i due becchi, ormai rinsecchiti, dello sfiatatoio, e le spaventose fauci allo scoperto, cavernose e attanaglianti. Si guardava quella bocca, se n’era affascinati e si tremava; mai, mai sino a questo punto, si sarebbe immaginato, sotto la carne e la pelle dell’animalone vivo, questo possente terribilio di mandibole, questi dentoni terrificanti, alti un palmo, specie di scalpelli di porcellana, che sembravano sprizzare barbagli di gelo infuocato persino dalla fotografia: e si aveva l’impressione come di sentirlo al cuore, quel loro gelo infuocato, di sentire il loro contatto ai polsi, alle caviglie, ai ginocchi, ai gomiti, un’impressione rabbrividente, come di una mutilazione netta, catastrofica, quasi senza dolore per la gran meraviglia.

Ma nella fotografia, quello che c’era veramente da vedere, erano le grandi pile dei quarti di lardo, le lenzuolate di pelle nera, stese di rovescio ad asciugare sulle pietre, stirate da pertiche per lungo e per largo; e poi il macello della carne, un subisso di grandi quarti sanguinolenti, accatastati accanto a dei cippi, sopra i quali alcune di quelle donne, con coltelli ed asce, che neanche per un uomo doveva essere uno scherzo maneggiare, squartavano e trinciavano a levapelo, gettando i pezzi, rettangolari o quadrati, in grandi barili, moltissimi dei quali, già pieni, allineati da un lato. Al punto in cui erano, a quelle femminelle gli restava solo da travagliarsi la carcassa, cioè a dire l’ossame, facendone pettini, cucchiai, forchette e scarpe, perlomeno a detta del signor Cama.

Quando ritenne che avessero guardato abbastanza, il loro Delegato di Spiaggia si ripigliò il libro e mettendo il dito sulle carogne arenate in quel braccio di mare, rivolto a Luigi Orioles con quel suo solito tic allo zigomo che lo faceva apparire più sibillino ancora, gli fece:

«Vi sembrano orche, eh?».

«E non lo sono forse?» gli fece Luigi Orioles.

«Macché. Queste, per vostra norma e regola, sono pseudorche» gli annunciò il signor Cama, come gli svelasse un arcano, ma a quelle pseudorche aveva già, anche se di sfuggita, accennato una volta. «Rassomigliano tanto, che si scambiano per orche, tanto è vero che queste false orche se ne approfittano, per gettare il terrore nei mari ove compaiono e fare misdea d’ogni pesce, dato che ogni razza di pesci pigliandole giustappunto per orche, restano paralizzati, tutti in tremolizio.»

Questa gli arrivò come una favola ai pellisquadre: ma c’era poco da dire, o esistevano veramente quelle orche sotto mentite spoglie, o quelle nel sangue del Mare di Bering erano tutte carogne di tante vere e proprie orche. E nemmeno a dirlo, fra le due, la più possibile era che esistessero quelle, le pseudorche.

«Capite? Pseudorca significherebbe falsa orca, sedicente orca: orca, sarebbe a dire, che orca non è, ma per orca si spaccia, cioè si spacciano: perché quelle, le false, falsarie, sono tante, più delle pulci, mentre quella, l’orca, la misdea, è unica e sola, e sempre la stessa che il Creatore creò, una e quella basta e avanza. Ora, voi mi potete domandare quale può essere la ragione per cui l’orca, l’orca orcinusa, la Morte insomma tanto per non fare confusione di regni, contrariamente allo stile che stila, cioè che taglia paro e non guarda in faccia a nessuno, quelle invece non solo le tiene in vita, ma in vita, per giunta vero strabilio, le mantiene, dato che gli permette di saziarsi la fame col suo sudore, gli permette, sfamarsi sfruttando la sua fama, gli permette cioè a dire di sbafare con tutto l’ammazzammazza, lo sterminato sterminio di pesci che si lascia dietro per dove passa. Ora, voi, di questo, dicevo, mi potete giustamente domandare la ragionpercui, la ragionpercui, in altre parole, di questa, questa grande particolarità che contrariamente allo stile che stila fatalmente di natura, pare mostrare verso quelle ciarlatane e bazzariote che meno lo meriterebbero. Mi potete domandare, dicevo, e se me lo domandate, la medesma fotografia, la vedeste no? è tanto parlante, che basta che la guardate e vi risponde lei in vece mia, lei da sola, mutamuta, loquent’eloquente, vi risponde e vi dice che la ragionpercui l’orca si dimostra tanto poco, anzi per niente orcinusa, con quelle infamone che si spacciano per lei, si spiega col fatto, eccolo là, col fatto che si vede, che vedete a prima vista coi vostri occhi, il fatto cioè, che come le fa campare al posto suo, abusando di lei, così le fa pure morire al posto suo, abusando di loro. E la cosa è logica, perché la pseudorca è sedicente pure all’immortalità, e quindi, lei sì che muore. Rendo l’idea? L’orca la tiene in vita, quella falsa lei, per farla morire al posto suo, dato che da quelle parti là, nel Mare di Bering, come vedeste, armano queste grandi cacciate che durano mesi, e s’accaniscono che non si può averne l’idea, s’accaniscono come fosse questione di vita o di morte, e difatti questa è: perché, per tre quarti dell’anno, il mare si fa tutto di ghiaccio e con un animalone di quelli, un villaggio intero ci campa un anno sano, mangiando e vestendosi dalla testa ai piedi. Ora, l’orca che fa? Gli manda a tiro le pseudorche e lei senza perdere tempo, prosegue a sbrigare il mestiere suo, che sapete qual’è. Vi capacitaste? Vi capacitaste ora qual’è la ver’orca, l’orca che è orca con tutti i sensi e i sentimenti? Vi capacitate, l’orca quando è orca, quello che si può permettere e come gli fa la malandrina a quelle mortalazze dall’alto della sua immortalità?»

Per il signor Cama, dovette essere come una rivincita. In quel momento pareva che l’orca gli fosse tornata di nuovo all’occhiello per coccarda: quella però, quella che trapassava per il Mare oceanico di Bering, dietro alle pseudorche, non questa degenerata qui, che sotto i suoi occhi andava facendo una vile morte, indecorosa per il suo rango, da quella vera carogna che effettivamente era già da un pezzo. Vedete? diceva, questa, al paragone, ha più della pseudorca che della ver’orca. Ora che la disprezzava, si scordava anche dei meriti per cui prima la magnificava.

Queste però, erano faccende sue, erano il suo fumo: a Luigi Orioles e agli altri pellisquadre, quello che interessava, era la sostanza della cosa. Don Luigi, perciò, lo riportò al primiero punto e gli domandò:

«E fra orca vera e orca falsa, non ci sarebbe proprio nessuna, nessuna differenza, secondo vossia? Niente si getta di quella e niente di questa?».

«Niente. Anzi, con in più, se permettete, un gusto più genuino, un gusto che quella falsona non può darvi.»

«Lasciando stare da parte il gusto, per ora, vossia dice che quella gente là al Polo Nord, st’animalone lo sfrutta sino all’osso, piglia pelle, lardo, carne e ossa, né più né meno che se fosse un fassimile del nostro pulcinella?»

«Lo mangia, ci mangia, si pettina, ci cammina, ci spreme olio per condire e per accendere le lumiere, ci fa pugnali e frecce. Le pinne, voi vi credete le pinne, almeno quelle, le getta, e le pinne invece le mette a inacidire e quando sono proprio acide, le mangia e si lecca le dita. Vi basta? Vi capacitaste ora? E non tutto mi viene a mente…»

«Deve stare peggio di noi, quella gentarella là» mormorò Jano Scarfì.

«Ora però, stiamo uguali, se non stiamo peggio noi» fece Saro Ritano.

Infatti, si trovavano là, e non se lo sarebbero mai immaginato che un giorno si sarebbero trovati là a fare con gli occhi calcoli e desii, non sopra a una pseudorca, ma ancora peggio, addirittura sopra alla ver’orca, la ver’orca orcinusa, che feteva di carogna tanto e da tanto che le puzze di tutte quelle pseudorche, al paragone, dovevano sembrare profumi, mai immaginato che si sarebbero trovati a doverne fare conto, a calcolare all’ingrosso se e quanto gli poteva dare anche a loro da campare: escludendo la carne, però, perché smerciare quella ormai era escluso ed era escluso anche mangiarla, e in questo, quella gentarella là era certamente più fortunata di loro, se la trovava di gusto genuino. Ma se era vero quello che si diceva, e cioè che Messina i pidocchi se la stavano trascinando a mare per mancanza di pettini, e a stento se ne trovava qualcuno di osso di vacca puzzolente o di legno, per cui i catanesi che li fabbricavano, si stavano arricchendo; e se era vero che non c’era corrente elettrica né candele né lumini, nemmeno per guardarsi in faccia, appena si faceva sera; e vero che non si trovava una goccia d’olio nemmeno per condirsi un pomodoro; e vero pure che sopra le basole delle strade era tutto un risuonare di zoccoli di legno, quelli, per non sbagliare, che prima si erano visti sempre ai piedi solo dei pescestoccari e dei pesciari alla pescheria, oppure ai piedi dei bagnanti in estate, e che ora erano ricercatissimi per camminarci, data la mancanza di suole e di pelli: se era vero questo stato di cose, fra scarsenza, mancanza e privazione, allora aveva proprio ragione il signor Cama che là, là dove vedevano la mole nera dell’animalone andare sopra e sotto nel vuoto spumeggiante della linea, là, quella là, era seriamente una trovatura. L’animalone però, doveva ancora morire e ancora arenarsi. Al presente, quello che risultava, era che il signor Cama aveva parlato per farsi saliva in bocca, bava alle labbra, bava di bile, veniva d’immaginarsi, se si considerava come e perché parlava e che cosa lo ispirava, e a cosa mirava.

I gabbiani li videro, quando già remigavano verso Calabria, bassibassi sopra la linea spumeggiante, accompagnando col loro volo, flacco flacco, il movimento dell’orcaferone, come andassero in crociera con lui. E li videro perché scandaliati dall’agitazione delle fere, per le quali quell’arrivo rappresentò un imprevisto trastullo, un divago insperato da quella funeraglia di orcaferone, che magari era stato divertente a scodare, ma non lo era certo a morire.

Quei gabbiani nessuno li aveva visti salire e mettersi in scia con l’animalone.

È notorio che per vedere sullo scill’e cariddi il loro lento, basso aleggiare cinerino, dev’esserci qualche avvisaglia di tempesta per il Canale, perché è sempre la tempesta a straviarli sino a lassòpra. Questa volta però, c’era a perdita d’occhio quella grande chiarìa, cotta e svaporata da giorni e giorni di scirocco a ponente e levante, e neanche dopo ore che erano comparsi sullo scill’e cariddi, si dovette notare la benché minima avvisaglia che tutto quel bontempo, da qui all’Africa, potesse da un’ora all’altra cambiare e girarsi a malotempo.





Ma a parte questo, da come arrivando si erano subito incrociati alla linea, in linea, in crociera con l’orcaferone, e da come remigavano a tempo a tempo con lui, alzandosi, abbassandosi, quasi senza mai uscirne, nell’ombra della nera mole che traspariva dalle schiume, dando l’impressione, a quella distanza, di basse planete senza vento, coi fili legati al gran dorsale dell’animalone, quei gabbiani, per quanto potesse sembrare strano, avevano tutta l’aria di trovarsi là espressamente: avevano l’aria, in altre parole, di essere stati richiamati là dalla presenza dell’orcaferone, di avere dirottato per lui sino a qui da chissà quale mare aperto, o magari, da chissà quale oceano. Ma era solo un’impressione ingannevole, che non s’appoggiava su niente, l’impressione dei pellisquadre che dallo sperone di continuo tenevano gli occhi fissi sull’orcaferone, e così, per il fatto che l’animalone scodato riempiva tutt’intiero il loro occhio, era come riempisse tutto il paesaggio che avevano davanti: sicché, ogni novità che si verificava ai lati della linea, sull’uno o sull’altro mare, a loro gli creava quell’illusione d’occhi, per cui era come se la novità che si verificava, si verificasse in attinenza con l’orcaferone, che le ali si muovessero nel cielo a perpendicolo sopra la sua sagoma e le piume sotto, nel suo mare. Perché, altrimenti, se quella impressione era giusta, che fondamento, che significato poteva avere il fatto che la presenza dell’orcaferone avesse attirato i gabbiani sullo scill’e cariddi? Sì, certo, un’attinenza poteva esserci stata, poteva essere stato l’oceano, l’attinenza fra gabbiani e orcaferone, e poteva essere, per quello che ne sapevano loro, che l’orcaferone gli rappresentasse qualcosa di grosso ai gabbiani che forse lo bazzicavano d’abitudine e gli si posavano sopra come fosse un isolotto, e s’approfittavano del mare di pesci che quel terribilio si lasciava dietro, schiumante di sangue, abbuffandosi di triglie ope saraghi ombrine e d’ogni altro pescicello che li alliccava, senza doverseli travagliare, scandagliando fittofitto dall’alto e ammarando a precipizio o con volo radente, e infiocinandoli col becco. Sì, certo, poteva esserci stata un’attinenza di questo genere fra l’animalone orcinuso e quegli scassati di pancia. Sì, ma ora che attinenza potevano avere più i gabbiani con quello scodato? che oceano potevano mai più avere in comune, che mare di sangue di pesci? Allora, se non era un caso, che poteva mai significare quella comparsa di gabbiani che salivano, salivano, sinché non arrivavano alla linea e là deviavano sopra la sagoma dell’orcaferone e di là non si muovevano più?

Avesse avuto ancora la sua coda, l’apparizione dei gabbiani avrebbe potuto significare persino che l’orcaferone forse ce la faceva ancora a riprendersi, a tornare in cresta all’onda mortifera della sua vita: avesse avuto ancora la sua coda, avrebbe potuto significare che aspettavano che gli tornasse qualche spirito e guidarlo e scortarlo a Gibilterra, spalancandogli davanti nuovamente Atlantico. I gabbiani, specie se veramente stavano con l’animalone in una qualche attinenza, avrebbero dovuto essere in grado di decifrarlo più chiaramente dei cristiani quel librone nero: e invece, pareva che non si scandaliassero minimamente che ormai era scodato e un miracolo, come poteva essere quello di nuotare senza coda, ormai non lo poteva fare nemmeno se fosse stato effettivamente immortale.

Si capiva che erano sempre a un punto: non avendone scienza diretta, non avendoli mai visti all’opera, in mare aperto, gabbiani e orcaferone, ci andavano naturalmente a senso. Però, tutti quanti erano, anche se nemmeno Luigi Orioles se la sentiva di domandarglielo espressamente, s’aspettavano che da un momento all’altro il signor Cama pigliasse parola, pigliasse cioè a dire la parola che a quel soggetto c’era, se c’era, nel suo libro, e che brutto soggetto era, vero o falso. Così, per tacita intesa ne parlavano al solo scopo d’intrigare il signor Cama e ognuno, le parole che diceva, pareva dirle solo perché gli colpissero l’orecchio al signor Cama, che seduto sulla sua sedia impagliata, fermo che sembrava quasi impagliato pure lui come un vecchio cucco, guardava davanti, alla linea, dandogli le spalle a loro. Interrogavano l’oracolo, oracolo nel senso che scienza diretta forse non ne aveva nemmeno lui, ma lui in compenso aveva il suo libro di parole e figure, e l’oracolo finalmente si risentì di voce e fu dove loro dicevano che i gabbiani, all’apparenza almeno, non dovevano essersi scandaliati che l’orcaferone era scodato.

«Essì, figuriamoci, se non ve ne scandaliaste che è scodata, scodata e sconquassata» fece a quel punto, come riflettesse ad alta voce, dimostrando di non essersi perso una sillaba del parlare che s’era fatto dietro di lui. Guardando sempre in avanti, alla linea, all’orca dentro e ai gabbiani sopra, si rivolgeva agli uccelli come per smacco ai pellisquadre. «Essì, per salire voi sino a quassòpra, figurarsi, ci vuole assai a capire che ve lo dovettero fischiare all’orecchio, qualcuno di sti falconi o di albanelli che sentono a cento miglia la puzza di carogna, figurarsi se non ve lo fischiarono che qua c’era st’orca fuori uso, che era tutta un lazzaretto e senza più coda, per cui si poteva cantarle il miserere ormai, figurarsi se non ve lo fischiavano, sapendo che notizia più bella e sospirata non vi potevano dare. E sennò, col cacazzo che l’orca vi dette sempre pure a voi che volate, voi ora là stavate, a svolazzarci sotto gli occhi con rischio di vita? Non vi pare nemmeno vero, eh, di godervi una tale vista? Non vi pare nemmeno vero, eh, di pigliarvi tutto sto sazio? Svolazzàtele, svolazzàtele intorno, e imbrattatela tutta con le vostre cacatine, perché tanto, non correte pericolo alcuno, non lo correte quel pericolo là che sapete, che v’afferra al volo fra i dentazzi e vi cala sani sani, con penne e tutto…»

E qui, come se riferisse quasi alla lettera le parole del libro, ma con l’aria contempo di riferire una scena vista coi suoi stessi occhi, gli ricordò a quei gabbiani la brutta morte che facevano, quando s’azzardavano a calarsi nei mari dell’orca, accecati da tutto quello scoppio di pesci, e per loro malaventura succedeva che le volassero davanti a una distanza dove si sentivano al sicuro da quel terribilio avvaporato di sangue schiumante, e invece quella, per quanto tutta sterminatamente attonnellata, con un terrificante colpo di coda, trasvolava incontro a loro, così fulminea e repentina, che neanche una murena scattosa, e ne afferrava quanti poteva e subito s’attuffava, traboccante di penne e alone, agitate pazze.

I pellisquadre, intanto, cogitavano in mente loro alla strana attinenza che c’era, in realtà, fra orcaferone e gabbiani. In questo, loro avevano pensato giusto, solo che l’attinenza era fatta al contrario di come immaginavano loro. Sì, l’orcaferone gli rappresentava moltissimo ai gabbiani, solo che gli rappresentava più di male che di bene. E si domandavano perché, perché l’orcaferone s’avventava contro gli uccelli marini e se li inghiottiva con penne e tutto: rientrava forse pure questo nel suo lavoro orcinuso, nel suo mestiere di Morte? O non si trattava per caso d’un’altra sua rara debolezza di gola come la lingua di balena? d’un altro boccone, eccentrico e sfantasiato, che l’alliccava? Nel libro del signor Cama doveva essere sicuramente specificato questo, ma il signor Cama, per il momento almeno, non aveva mente per questo. Il signor Cama ormai andava avanti come per conto suo, in una specie di sproloquio a svago; aveva attaccato a improperare contro quello scempio d’animalone scodato e a dire e ridire di gabbiani che avevano pigliato abbaglio, non si facessero illusioni, quella dovevano considerarla più pseudorca che ver’orca: «Eh, sì, così è, l’orca stila fare strage di voi, non appena le venite a tiro. L’orca però, non quella là: perché quella là, a voi seriamente vi pare orca vera, veramente vi pare orca seria? Porca, questo sì, porca in figura d’orca. In figura? Ma come, in figura, se ci sfigura? Come, in figura, se ci sfigurò tutta? Non v’illudete, non v’illudete, gabbianelli, non sognatevi che muore quella e a voi vi finisce il terrore dell’orca. Questa, fu orca, fu una volta, anni annorum addietro. La ver’orca se lo sa lei dove le luciono gli occhi in questo momento, ma voi, oggi o domani, fatalmente la incontrerete, e allora, lo saprete bene che è lei, la ver’orca, perché non vi darà tempo nemmeno di domandarvi: ma chi era quella che vedemmo con questi occhi, scodata e pigliata a zimbello dalle fere sullo scill’e cariddi? Allora, ve la dò io la risposta, ora subito, e così quando la ver’orca vi farà la festa, sarete bell’e spensierati. Chi era quella, chi è questa? Un’orcagna, questa era, un’orca che s’era ridotta a carogna mentre ancora stava in vita. E con questo, andate a dare il culo, lei e voi».

Qui, ci avrebbero giurato, non c’entravano più i gabbiani, questo parlare sporco lo rivolgeva a loro, ma in primis all’orcagna: e tanto per darne un’idea, come se orcagna gli sembrasse poco sprezzantesco, per sprezzo massimo all’orca aggiungeva allora la rogna che c’era nella carogna, facendola orcarogna. Allianatevi voi, con quella orcarogna, sembrava dire, lo spettacolo che dà st’orcarogna, non è di gusto mio. Del resto, era giusto: non era salito di scena con l’arrivo dell’orca, come arrivasse sullo scill’e cariddi direttamente dalle pagine del suo libro, a guardarla almeno dal lato destro che aveva ancora sano sano? non era salito di scena col salire dell’orca? e l’orca non era ormai caduta da un pezzo di scena, perlomeno dalla scodatura? non era finita a pseudorca da ver’orca? dal suo punto di vista, allora, issofatto era caduto pure lui di scena, anzi a giudicare da come si era fatto incazzoso e più di prima si era mammalucchito, bisognava dire che era peggio che caduto, precipitato. Apparentemente, seduto là in punta allo sperone, guardava verso la linea, preciso identico a prima, guardava il vaeviene dell’orca nell’ingorgo spumeggiante, e i gabbiani sopra, così bassi, che apparivano e sparivano fra le schiume. Perché il signor Cama, non lo sapevano per un tipo che tiene il punto anche se gli costa, un tipo come Caitanello Cambrìa, per fare un esempio: stavolta però, erano tutti persuasi che avrebbe tenuto il punto, che lo teneva già anzi, guardando verso la linea, ma senza vedere il vaeviene dell’orca, e vedendo forse solo i gabbiani, aspettando di vederli partire da lì e seguirli nel loro volo di ritorno, per Malta Canale Gibilterra, sino all’oceano, e là, seguire ancora col pensiero il loro volo flacco flacco, basso o rasente all’onda, sinché non avvistavano un’ombra nera gigantesca, che col suo nuoto polverizzava i mari per dove passava, e allora sbattevano le alone, ribellati dal terrore, perché quella era la ver’orca.

Si misero a guardare pure loro i gabbiani, ma ora, ora però, riguardandoli, seguendo lo sventolio flacco flacco come con un altro occhio, sforzandosi di inquadrarli giusti ora, giusto il nuovo punto di vista che gli aveva svelato il signor Cama, e cioè, che erano saliti sin qua, non per tenergli la fronte all’orcaferone che moriva, anzi per godersi la vista, per pigliarsene sazio in ogni senso.

Però, quando i gabbiani ridiscesero per Sicilia e avvicinandosi fecero sentire quel loro verso ingozzato, lamentoso come un tribolo, un perpetuo singulto funereo, che non aveva niente a che vedere coi ngangà ngangà di vava, ngangà ngangà fatti apposta, per scena, a sfottò, uno sfottò più scellerato che sciampagnino, dalle fere sopra le loro vittime: perché questo, il verso dei gabbiani, sgolato, strozzato, fesso, da gallinaccio, era proprio il verso loro di natura, non era fatto apposta, a sfottò, ma fatto di natura, della natura di quei fessi uccelli che sono. Questo, non c’era bisogno di dirlo, non poteva servirgli a niente, né per dire che si godevano la vista né che si dolevano per quella trista. Comunque, continuarono a seguirli attentamente, sinché, alla fine si scandaliarono che si calavano sempre più bassi sopra la sagoma dell’animalone e poi, per istanti, ora questo, ora quello, scomparivano sotto, nel ribollio delle schiume, e riapparendo, si sollevavano un poco in volo, sempre lassòpra, con qualcosa che gli luccicava in punta al becco e dopo un po’ non luccicava più: a vedersi, era percosìdire come pescassero lanzando col becco dentro l’animalone e difatti era precisamente quello che facevano, beccavano fili di cicirella che andavano scandagliando, il collo infilato sotto, per squarci, caverne e crateri dentro la mole dell’animalone, e non appena sbattevano in fretta in fretta le alone, subito tiravano fuori il becco con la cicirella. Era questo che facevano, e questo, altro che godersi la vista, altro che pigliarsi sazio come intendeva il signor Cama, che intendeva sazio d’occhi, sazio metaforico: così invece, si pigliavano veramente, effettivamente sazio, se lo pigliavano nel vero e proprio senso della parola, sazio di fianchi, sazietà e abbuffamento della pancia. C’era dubbio ora, che erano saliti quassòpra attirati dall’orca? La loro presenza sullo scill’e cariddi appariva ora, per un verso o per l’altro, naturale e in carattere con le circostanze e il luogo, naturale quanto quella delle sarde e quella di corvi, falconi, albanelli e cacciaventi, tutta la bella congrega di perenni affamati e sfondati di stomaco che si trovavano là riuniti, tutti per un’unica ragione, quella appunto di bagnarsi il becco: con l’orcaferone, anche se sarde e uccellacci carognosi miravano all’animalone in persona e i gabbiani invece miravano alla cicirella che all’orcaferone gli era rimasta dentro squarci, crateri e caverne del fianco sdiluviato, e rimasta in una quantità inimmaginabile, come i pellisquadre avrebbero avuto modo di appurare quello stesso giorno.

Allo stesso modo come avevano visto i gabbiani per le fere, che appena avvistatili, si erano mosse a nuovolargli di sotto, tentando di afferrarli per l’ala, perché quello non doveva essere un vizio solo dell’orcaferone, così corvi, falconi, albanelli e cacciaventi li videro, o meglio, dato che non dovevano essersi mossi, altissimi e invisibili di lassòpra, li rividero, orientandosi sugli inglesi dello zatterone che se li indicavano l’uno con l’altro. Corvi, cacciaventi, falconi e albanelli volteggiavano in un punto del cielo quasi al mezzo della linea, roteando tanto lenti da sembrare fermi, roteando come aspettassero al varco l’agonia dell’orcaferone: li videro, e come fossero stati gli occhi a portargli quel suono agli orecchi, sentirono contempo, lassòpra in cielo, come battevano il becco e facevano cracrà.

Lo zatterone era spuntato sottocosta da dietro il basso promontorio che fa la plaia fra la Lanterna Vecchia e le palme, e solo quando doppiò la punta, si sentirono i motori che facevano nfunfù a bassa forza. La comparsa al duemari degli inglesi, dirottati dal loro vaeviene Cannitello Faro, Faro Cannitello, i pellisquadre la collegarono subito con l’orcaferone. Dovevano averlo visto col cannocchiale, mentre andava ribellatamente, sopra, sotto, nel rigonfio spumeggiante della linea e quella misteriosa macchiona nera, specie di nuvola d’acqua, anima di turbine marino prigioniera fra le schiume, doveva avergli mosso l’immaginazione prima e la curiosità poi, oppure, senza stare tanto a smidollarsi con l’immaginazione, dovevano semplicemente essersi figurati il pericolo che quel gigantesco corpo estraneo, imprecisato ordigno di guerra o fenomeno di natura, gli poteva presentare all’entrare e uscire dei loro natanti, e in conseguenza, eccoli là, sul posto. E in conseguenza, si poteva leggerglielo in faccia a tutti, uno per uno, i pellisquadre che mentalmente davano addio a quella miniera di pettini e di zoccoli, di cucchiai e di forchette, d’olio, grasso e pellami: perché, in conseguenza, i pellisquadre se lo potevano levare di mente ora, che prima o poi l’orcaferone si rigurgitava là davanti dalla linea. E in conseguenza, i pellisquadre, chi bestemmiava fra i denti e chi sospirava, e tutti, ’Ndrja li sentiva dietro e attorno, che gettavano aria dalle narici, come cavalli che sentivano il morso, il peggio dei morsi, quello regolato dalla fatalità del destino; e senza vederli, a ’Ndrja pareva di vederli che si rimmignonivano nella persona, si riducevano meno di quant’erano prima che s’illudessero come di farsi e di rifarsi grandi al pensiero, non tanto di tutta quell’arcalamecca di cose, che secondo il signor Cama potevano calcolare di smerciare, non tanto di tutto il picciolame che potevano contare di buscarsi con pettini e forchette e cucchiai, quanto di tutto l’incoffariamento e l’allianamento, il gran daffare di mano, che di fatto doveva essere il più attirante per loro, al fondo di quella miniera, aldisotto di quell’arcalamecca di cose: perché, incoffariarsi, allianarsi la mente col daffare, sul momento gli era necessario, no? più del fammiridere, più del pane.

Quando lo zatterone fu all’altezza della Lanterna Vecchia, dallo sperone videro che a bordo, assieme ai marinai inglesi col berretto a sottogola, maglietta e pantaloncini bianchi, c’erano pure due borghesi, e in uno di quei due, ’Ndrja individuò a prima vista la sagoma curiosa del Maltese reclutatore di voghe, col busto ammatassato di carne nella sahariana e il petto grosso che gli faceva come una pappagorgia fuori dal collo della camicia, aperto e coi pizzi allungati sopra la sahariana; e col Maltese, nell’altro borghese che c’era a bordo, quel bello sciscì del suo scagnozzo con la faccia puntinata di vaiolo e l’inchiavatura losca del nettorecchi che si pretende a malandrinotto capacitoso.

Subito, appena lo vide, ’Ndrja seppe senza il minimo dubbio che il Maltese veniva là per lui. Lo zatterone qui viene, si disse, non va verso la mezzerìa. Sicché, non sono gli inglesi che vengono per l’animalone, ma è quel Maltese là che venne per te, caro ’Ndrja Cambrìa. E se non pigli abbaglio, scherzando e ridendo, rischi di buscartele veramente quelle mille lire. Però, si domandò ’Ndrja, a questo punto, quel Maltese là, tanto per incominciare, dallo zatterone poteva vederlo lassòpra allo sperone, confuso in mezzo agli altri?

Gli altri, intanto, i pellisquadre, attorno a lui, li sentiva sempre più che se n’erano calati tutti e faceva impressione vederli ridotti, da un minuto all’altro, tanto mortizzi, vederli ridotti peggio di prima, prima che quell’idea dello squartamento dell’orcaferone, tutto un grande e grosso incoffariarsi e gran daffare e traffico di mani con cui speravano di saziarsi come dopo un troppo lungo digiuno, dopo mesi e mesi che se ne stavano forzatamente con le mani in mano, gli aveva di colpo risollevati gli spiriti, li aveva spiritati addirittura. Era con questo, solo a parlarne, che si erano rianimati ed era senza questo, solo a vedere lo zatterone e gli inglesi che li venivano a privare, non tanto dell’orcaferone, quanto del pensiero che ci avevano fatto sopra, che si erano ripersi d’animo. Non c’entravano quasi per niente quei quattro soldi che avrebbero potuto farci, se li facevano, ma il daffare di mano, l’incoffariamento, questo c’entrava, e c’entrava tanto, che basandosi ancora su niente, prima che comparisse lo zatterone, si poteva vederne già i benigni effetti su di loro, e quasi si poteva leggerglielo in faccia che mentalmente si armavano già per varare. Ed ora invece, con gli inglesi che venivano a svuotargli la mano di quel daffare che gli dava già come un prurito al palmo, a levargli di testa quel pensiero indaffarato, già se ne potevano vedere gli effetti, completamente negativi, nella scena di generale mutismo che sullo sperone s’era creata, qua e là con qualche sospiro sotto i denti, che all’orecchio era come se qualcuno dei pellisquadre fosse sul punto di spirare l’anima per l’afflizione. Il daffare, il daffare: che potente valore poteva mai rappresentare, il daffare di mano, per un pellesquadra? ’Ndrja se lo vedeva ancora davanti suo padre col coltello per disossare in mano, là nella medesima cameraperdormire dell’Acitana, mentre sangue sangue trinciava a levapelo mosciame, faceva tutto quel ferro e fuoco su quella ventre e ventresca di fera, gettata nella gistra accanto al letto: faceva tutto quel daffare di mano, nottetempo, tappato in casa, come fosse una cosa proibita dalle leggi di guerra, che però lui doveva fare, doveva, anche a costo di essere fucilato, faceva tutto quel mosciame fatto per pretesto, quello sfogo dato alla mano destra, che aveva come l’impressione di sentirsi morta, il palmo bruciante di gelo, come traforata d’aria, perché non gli serviva più a niente, perché non stringeva più niente, nemmeno un’altra mano. Se lo vedeva davanti agli occhi, Caitanello, come lo aveva visto nella cameraperdormire sotto quel putiferio di strisce di mosciame appese allo spago, che aveva trinciato senza mai tirare il respiro, per stordirsi di stanchezza la mano, per risentirla mano, risentirsela piena nel palmo: Caitanello che non aveva mai assaggiato mosciame in vita sua, Caitanello che in passato non si sarebbe mai sognato di presentarsi all’Acitana con le mani imbrattate di sangue di fera, di portarsi dietro, nei loro purparlé, quel malodore sanguoso e selvaggio di pescebestino.

Da questo si poteva capire che sinora, sino a qui, se ’Ndrja parlava di arenamento, intendeva dire questo daffare di mano e questo incoffariamento, avere qualcosa per mano e qualcosa pure per mente, intendeva maniamento, allianamento di pensieri, spensieramento. Poteva intendere altro? Intendeva per caso che i pellisquadre volevano farci pettini e zoccoli, cucchiai e forchette? Intendeva che volevano fargli concorrenza agli omicelli coi capelli tagliati alla bebè? Era diventato pazzo da intendere questo? pazzo lui e pazzi loro?

Stava cercando di dirglielo che quasi sicuramente gli inglesi erano scapolati sulla linea solo per portare a Cariddi uno di quei due borghesi, quel tale là con la sahariana, che forse veniva a parlare con lui a proposito d’una regata, ma era inutile, perché ora, a momenti, lo vedevano coi loro occhi.

Lo zatterone difatti aveva diminuito l’andatura e virando sulla marina, il timoniere andava scegliendosi un punto d’approdo. I marinai che non stavano alla manovra, ora si giravano a guardare per la linea dove si trovava l’orcaferone, coi gabbiani in formazione con lui che gli facevano da spia, e ora si giravano a guardare per alto, cercando in cielo gli uccellacci carognosi, altissimi nel mezzo della linea. Il Maltese, ora guardava anche lui dove guardavano gli altri, e ora girava lo sguardo verso lo sperone e ’Ndrja aveva allora la precisa impressione che cercasse d’incontrare il suo sguardo, perché quanto a individuarlo, doveva averlo individuato a prima vista, dato che per via della statura, la sua testa, con quelle di don Luigi e di don Giulio Vilardo, doveva vedersi benissimo sopra le altre, anche se lui si trovava proprio nel mezzo del gruppo dei pellisquadre, gruppo che doveva fare un certo effetto, visto dal mare o dalla riva, tutti stretti in punta a quella specie di osservatorio per vedette a terra durante la passa, fermi come statuati, quasi che ogni senso e ogni stimolo della loro propria vita si fosse sospeso in quel maleficio di seguire, insieme ai gabbiani che gli beccavano la cicirella dentro le piaghe incarognite, e insieme ai corvi e cacciaventi e falconi e albanelli che di lassòpra, come alla misa, di mira, arrotando i becchi e facendo cracrà, aspettavano che s’incarognisse anche sul fianco destro, seguire insieme a questi animali vomitevoli, e quasi col loro medesmo scopo carognoso, la barbara, strabiliante agonia dell’orca orcinusa, che immortale magari non era, ma qua, nell’agonia, forse perché era la Morte e conosceva tutti i trucchi, qualche dubbio lo faceva venire.

Lo zatterone accostò appena, quel tanto a malapena, e nemmeno, per sbarcare, anzi per scaricare, per scaricarlo come un collo senza valore, lo scagnozzo: perché, ancora non avevano finito di abbassare il portello della stiva, che già lo rialzavano sicché quel disgraziatone, gridando, come pigliato dai turchi, dovette saltare a gettasangue dentro l’acqua che gli arrivava al ginocchio. Da bordo, nessuno pareva lo avesse sentito né visto, tutti presi dal fantastico spettacolo, che solo allora forse scoprivano, dell’orcaferone imbottigliato in quella specie di vortice schiumante della linea di cavalloni come una vuota spirale che in quel momento si scaricava, scaricandolo verso la Sicilia: l’animalazzo si trovava quasi alla mezzerìa, ma anche a quella distanza, a inglesi e maltese, ancora all’oscuro di tutto, doveva apparirgli come una nera gigantesca bolla, gravida di tempesta, di quella che poteva essere qualcosa come una tromba marina strozzata fra le spire schiumeggianti della linea. Ma qualsiasi cosa apparisse ai loro occhi, quella per loro, doveva essere, prima di tutto, una vista sportiva e il signor Cama, che ne aveva bazzicato parecchi, non gliel’aveva forse detto ai pellisquadre che pigliavano tutto per sport? E difatti, calmi, impassibili, senza dare il minimo segno di paura, s’andavano accendendo pipe e sigarette, come avessero intenzione di godersela tutta. Guardavano verso la macchiona nera che ormai s’intravvedeva fra le schiume dove i gabbiani entravano e uscivano quasi che ormai vi fossero allogati, verso un punto della linea, distante suppergiù dalla Sicilia un miglio, un miglio e mezzo: s’avvicinava e ingrossava a vista d’occhio, e s’ingrossava contempo lo scarrozzamento ondoso di cavalloni sopra cavalloni, per lo scill’e cariddi, come se si originasse ogni volta dalla medesma mole dell’orcaferone, dai suoi immensi fianconi bombati, che straripando fuori dalla linea, ronzavano in avanti onde su onde, sinché i due mari ai lati si facevano marosi.

La prima ondatona che si frantumò a riva in un subisso di spruzzi, scavalcando la sponda, dilagò parapara spumeggiando sulla rena e lo scagnozzo, proprio in quell’istante, giustintempo per non farsi sdiluviare una seconda volta le scarpine di camoscio, era saltato dove i cavalloni non potevano arrivare, e là, sbattendo i piedi, girava gli occhi verso lo zatterone, smuovendo contempo le labbra come maledicesse quelli là a bordo, inglesi e maltese, tutti in un mazzo, che ci colpavano per le sue scarpine. Lo zatterone intanto, ballava e traballava: a bordo però, solo il Maltese, a quel che sembrava, ne era impensierito, e girava la testa di qua e di là, parlando ai marinai come per essere rassicurato, ma quelli, senza levare gli occhi dalla linea, con la mano gli facevano segno di finirla.

In quel momento, qualcosa dovette allarmare, contempo, gabbiani e uccellacci carognosi. Tutt’all’improvviso, difatti, si videro i gabbiani remigare via dall’orcaferone, fra sgridii lagnosi e grande sbattimento di alone, e corvi, cacciaventi, falconi e albanelli animarsi, lassòpra, svolazzare, gettare cracrà, straviarsi e subito dopo si sentì come il sibilare d’un vento ingolfato di cenere e pioggia, un fischiare vulcanico, pietroso e ferroso che saliva di frana in frana: in pochi secondi, lungo quel tratto di linea, si fece un grande imbrattamento, come se dentro quel mare di schiume ci fosse stato uno scoppio di nafta ed era invece l’orcaferone che gettava dallo sfiatatoio vapori di sangue nerastro in un tale subisso, che quella doveva essere per forza la sua ultima avvisaglia di vita. Ancora una volta però, pigliavano abbaglio, perché l’animalone non dette tempo nemmeno di pensarlo che moriva, ed eccolo fare ancora qualcosa che se fosse stato veramente agli estremi, non avrebbe potuto mai permettersi. Ma il fatto era, con questi abbagli che pigliavano, che lì nessuno aveva ’sperienza di morire d’orcaferone, nessuno scienza diretta e meno che meno il signor Cama che sulla scienza del suo libro, non glielo faceva addirittura il morire: il fatto era che una talquale ’sperienza andavano facendosela solo allora, a forza d’abbagli e a forza di capire viavia che la scienza d’ogni altro morire non gli serviva a niente col morire di quell’arcalamecca orcinusa, di quell’animalazza che completa di coda, era stata tutta una gigantesca fabbrica di morte: col morire, insomma, di chi più moriva e più sembrava lontano dal morire, più s’andava palesando per mortale e più si era portati a riconoscere che la fama d’immortale, la fama se non altro, proprio se la meritava.

Doveva essersi verificata una causa incognita, che non si capì, una di quelle cause che dalle conseguenze si direbbero veri e propri arcani di natura, sottili come un capello, incalcolabili e spesso invisibili, ma che producono effetti enormi, spettacolosi, di quelle cause che aveva causato forse l’imbottigliamento dell’orcaferone nel vuoto a spirale della linea, la stessa forse che causò l’effetto uguale e contrario: poteva essere stato forse il rombo dei motori o la presenza dello zatterone a squilibrare la linea, sforzandola da Jonio, e poteva essere stato un sommovimento di profondità, o lo stesso scarrozzamento di rientro, o un contraccolpo in conseguenza della caccia al volo che le fere davano ai gabbiani ai bordi della linea, o poteva essere anche, che rombo, squilibramento, sommovimento e contraccolpo, erano dello stesso animalone, rombo, squilibramento, sommovimento e contraccolpo della sua prossima morte, il finimondo che un tale colosso, contrario per natura al morire, faceva negli spasimi dell’agonia. Ma la causa, quella che fu, fu: il suo effetto, fu che ribellò la linea e strambò l’orcaferone dal suo pendoliamento, lo svincolò dall’arruffamento fra l’uno e l’altro mare, dalla presa delle schiume vorticose.

Prima ci fu come uno sconquasso fra mare e mare, nel punto dove si trovava l’animalone, più o meno, sempre là, nella mezzerìa, ed erano corvi, falconi, cacciaventi e albanelli che muovendosi come ad ali ferme e standogli sempre sopra, nel suo cielo, a perpendicolo, segnalavano di continuo, quasi millimetro per millimetro, la sua posizione: poi, le onde di Jonio e di Tirreno furono scavallate indietro, ai lati, di qua e di là, come se i cavalloni schiumanti, schierati per tutta la linea, fronte a fronte, pettorali contro pettorali, si impennassero rovesciandosi all’indietro sulle groppe. Sorpreso, coi motori al minimo, nelle prime acque dietro la linea dai cavalloni di parte jonica che si precipitavano sulla terra, lo zatterone fu pigliato in pieno, sollevato pesopeso, quasi fosse una lancitta, girato di tre quarti, e scansando per un pelo lo sperone, scarrozzato di poppa contro la sponda. Lo scagnozzo, che ancora scolava acqua rivariva e a testa sotto si guardava le scarpe bestemmiando fra i denti, scappò rinculando per la marina, con la faccia dell’atterrito, in contrasto con quella dei marinai inglesi, ai quali pareva che la cosa non fosse passata nemmeno per la prima pelle, e che ripreso il controllo del mezzo, non avevano occhi che per l’origine di quel fenomeno là, verso la mezzerìa, nei paraggi della linea, mentre invece il Maltese non si vedeva più, perché forse aveva perso l’equilibrio e cadendo, era scomparso alla vista, come portato via dai cavalloni.

Nei mari fracassati dallo scapolamento, anzi scasamento, dell’orcaferone fuori dalla linea, in mezzo al fragore schiumante dei cavalloni si scatenò contempo un impressionante fuggifuggi di fere terrorizzate, tutte in pallore di morte: perché, quelle scaltrone, si erano ormai come scordate di quello spavento di cosa, di quel terribilio di scodamento che avevano fatto, ed erano passate agli svolazzi e ai giocarellamenti, a quella sciocchezzuola, cioè a dire, di nuovoliare quanto più in alto possibile, onde afferrare per l’ala i gabbiani, remiganti bassi bassi sopra l’orcaferone, e così, stando con gli occhi all’aria, quelle geniuzze dovevano essersi scandaliate del dirottamento, anzi sprigionamento dell’orcaferone, quando un bel po’ di loro erano ormai incappate in quel maremoto che sfuriava da fermo, e se lo pigliavano già nell’eccetera.

Era ancora, quello dell’orcaferone scodato, veramente il tempestare d’una forza catastrofica della natura, che si annienta annientando, un tempestare confuso e ribollente, di schiume e di sangue: là in centro, il grandioso animalone si vedeva nereggiare dietro la selvaggia nuvolaglia bruna, lampeggiante dal biancore delle pance, che gli facevano intorno le fere, scappando a gettasangue dai suoi paraggi, dai paraggi del suo quartodavanti, dalle fauci che si aprivano e chiudevano pestando, sputando, inghiottendo, eruttando carne ossa sangue, come la bocca di un cratere vulcanico, abitata di vampe, fosca di tenebrosi bagliori.

Molte delle fere, per loro sventura, erano andate rotolandogli davanti alle fauci e l’animalone, a mazzi, le agguantò e massacrò fra i terribili cunei, viavia rigettandole tra grandi sbuffate di schiume e di bave. Il primo sangue caldo che gli impastò la lingua e gli spruzzò gli occhi, dovette dargli come un terribile rigurgito di vitalità e quel relitto di tonnellate di carne, quel colossale troncone galleggiante, quella quasi orcagna, fu capace ancora di fare un terrificante ammazzammazza di fere: cieco, troncato della sua chiomacoda, moriva Sansone con tutti i filistei.

Intorcigliate l’una con l’altra, prima che le fere riuscissero a districarsi dal loro stesso groviglio di code, pinne, manuncule e becchi, l’orcaferone ebbe tempo, e seppure impantanato nel suo mare, ebbe anche agio, in un turbinoso subisso di schiume e sangue, di liquidarne buon numero, un altro bel mazzetto, parte stritolandole e sbranandole, staccandogli testa o coda, ora inghiottendole, ora sputandole, e parte, spezzandogli semplicemente la spina dorsale e lasciandosele cadere di bocca, flosce flosce, paralizzate. Queste, più disgraziate, si torcevano spezzate in due, facendo per un po’ le ballerine miserande, un po’ come i pupi all’Opera, quando tutti rotti di ferite, il puparo non si decide a lasciarli cadere dai fili e morire: era un tale penìo di morire a vedersi, che a uno, in quel momento, poteva addirittura uscirgli di mente che tristo animale era quello che moriva, che tristo animale, con tutto il bel campare, il bellissimo scialare che fece, che fa prima di morire: a uno poteva addirittura uscirgli di mente di fronte a quella misdea e dire, dirsi allora, come sempre si dice: meglio una bella morte che un malo campare. Ma a uno, per uscirgli di mente il tristo animale cervelluto, dentato che era quello che moriva di morire giusto e santo, orcinuso, doveva prima, figuriamoci, uscirgli di mente com’era, com’è fatto quell’animale, che nella metà di sotto, la metà che sussultava negli spasmi, là, per come è là, in forma di S, tutto intesato, in tondo, incurvato a virgola, giustappunto là, ha quella nomina di culo a mandolino, culo a mandolino tuttuno che culo ballerino, che è la metà, la parte che il Creatore gli creò, come uno scapricciamento suo, suo di dio e di eccentrico dio, a st’animale solo, e solo per bellezza, senza vera vita e senza vera morte, per cui se a uno non gli usciva di mente che quella era la fera, quelli non li pigliava per spasmi di agonia, perché sapeva, sa che quello nella fera è un tic, come quello della coda di lucertola, che la coda fa ancora quando la lucertola è già morta, tic dovuto a tic di nervi e nervature spezzati che si scaricano, contempo stesso che la medesma vita, sinché non si scaricano.

Quando la nuvolaglia di fere superstiti si sparse nel duemari, in nuovolamenti pazzi e disperati, l’animalone scodato si trovò in Tirreno, scapolato nientemeno dalla linea sopra i fondali altissimi d’acque bluastre, scurescure davanti alla scogliera femminota: come un veliero senza timone, con l’alberomaestro abbattuto e con le vele a brandelli, sconquassato e gettato in secca dalla tempesta. Si era formata, dintorno a lui, una grande macchia di sangue macellato, di un rosso schiumoso che faceva sciabordio tornotorno alla immensa mole nera e vi lasciava sopra come un orlo di bave e di grumi vischiosi.

Laddèntro, come friggessero nel sangue bollente, le fere paralizzate, di tanto in tanto avevano di quei tic, di quei sussulti, che però non erano provocati sempre dagli spasmi mortali, ma qualche volta erano dovuti anche al fatto che ora l’una ora l’altra venivano pizzicate da rifiuti e bastardelli della montante e due volte su tre succedeva che impotentemente, quelle ancora in sensi si vedessero spinte verso le fauci dell’orcaferone, che quando meno pareva, gli dava un’azzannata, schiacciandole sott’acqua: con la fera fra i cunei, il suo quartodavanti spariva in quell’ammasso di mare, rossastro e bavoso, e poi riemergeva senza più la fera fra le fauci.

Erano come segni di vita, non certo di morte, che sprigionavano dalla nera mole mezz’affondata in quel mare di sanguose sbavature. Alquandalquando, l’animalone si vedeva sussultare con tutto il suo peso e la sua bombatura, in quel sussulto emetteva dallo sfiatatoio quei bassi e fischianti vapori, nerastri e striati di sanguigno, specie di sangue pestato, che sfiatava dai polmoni, con un gorgoglio strozzato, uno stridio rauco, cavernoso, come se crepati, gli si afflosciassero i mantici. Ha fortuna nella disgrazia, pensavano allora i pellisquadre. Non gli toccherà di campare ancora scodato. E difatti, ecco che crepa. Ma era il solito abbaglio che pigliavano, perché subito dopo si rovesciava l’impressione e la sua vita, la sua vita col suo vizio, pareva lampeggiare, tenebrosa e potente, in quella specie di involontario tic massacrante con cui le sue fauci si spalancavano per incunearvi un’altra di quelle fere paralizzate, ancora una, una di più per ogni tic che strappava all’agonia: perché forse, doveva odorarne quanto più poteva di sangue, doveva ammazzarne e portarsene dietro quante più poteva di fere, perché lei era l’orca e anche se era ormai più orcagna che orca, era lo stesso sempre un’orcagna orcinusa, quello era il mestiere suo sinché stava in vita, quello il suo stile di vita, e nel suo aldilà, nel suo regno, sarebbero stati quelli i suoi meriti di Morte: le morti portate e date, meriti tanto più grandi, quanto più numerose erano state le morti portate e date.

In un senso tutto suo, doveva sapere ormai che stava per navigare verso un oceano smisuratamente lontano anche per la velocità del suo famoso nuotare, più grande di quella del sole, oceano di acque fra acque, tenebroso e sconfinato. In quell’oceano avrebbe nuotato come tenebra per tenebre, creatura di morte riconfusa alla sua creazione, al maremagno della Morte.

E doveva pure sapere che una volta entrato in quella navigazione, non avrebbe trovato più nessuno da assalire ed ammazzare, né avrebbe mai più trovato la balena per strapparle di bocca un’ultima volta la lingua, e portarselo dietro in ricordo quel sapore alliccosissimo, in ricordo di quel suo solo capriccio, di quella sua sola eccentricità, di quell’unica volta in cui dare morte non era per il fine a se stesso, ma era per quel secondo fine, dell’unica volta cioè in cui una come lei mostrava di avere un debole. Per questo, ne ammazzava ancora una e una di quelle fere monchie, che si erano fatto gabbo e meraviglia di lei e c’erano incappate, perché anch’esse, ora, era come se fossero scodate: ancora una, una in più, in aggiunta alle miria e miria di morti che aveva sommato nella sua spaventevolmente lunga carriera. Per questo, il mare dove moriva, era tramutato in sangue, sopra sotto e attorno a lei, per questo, il suo estremo mare e il suo letto di morte, qui, sullo scill’e cariddi, era ancora una volta una misdea di fere, ed era la meglio misdea che potesse mai fare per finire in bellezza, misdea di fere, del più scabroso soggetto con cui avesse avuto a che fare, tanto è vero che gliel’avevano data loro quella improsatura di scodarla, sapendo che non c’era altro modo per levarla dal mondo: ora però, quante di quelle campione se ne stavano fra le loro bave e il loro sangue, come granchi e ranunchie, spezzate in due dentro col cervello che non gli arrivava più alla coda, non gli serviva più a niente, a stento gli serviva ancora ad alcune di loro per piatire con gli occhi verso di lei: misericordia, dea, quante, quante? Moriva, sì, ma se considerava la misdea di fere che era stata ancora capace di fare mentre moriva, poteva piangere con un occhio solo nel suo morire. A senso suo, forse, soltanto così poteva morire l’orca, chi portava un nome di tanto dovere, chi legittimamente passava per orcinuso, per quello che dava morte. Soltanto così: per mari di sangue caldo, fumante, per mare di rantoli e d’agonie, l’orca orcinusa poteva raggiungere le massime acque della sua Madremorte.

Ma poi, moriva veramente? Perché, restava ancora da vedere se moriva, come dove e quando moriva la Morte marina. Gli inglesi, intanto, secondo lo stile loro, pigliavano per sport anche quella sorta di cosa, e come per appurare se moriva o non moriva, andavano a dargli all’animalone un’occhiata da vicino. Il Maltese, era chiaro da come faceva, personalmente non doveva tenerci a dare quell’occhiata, ma quel marinaio con la barba rossa, che gli girava da un orecchio all’altro, che pareva comandare lo zatterone, ed era il doppio del Maltese in altezza, se lo teneva sottobraccio, dandogli grandi manate davanti e di dietro.

Il Maltese però, si girava di continuo a guardare verso lo sperone ed era come se con gli occhi gli dicesse, a ’Ndrja: vado qua al largo dove c’è quell’animalone, tanto per accondiscendere a st’altro animalone qua con la barba rossa, poi vengo subito da voi, perché io, qua, per voi sono. E qui, ’Ndrja ebbe veramente l’impressione che il suo sguardo s’incontrasse con quello del Maltese, nel preciso momento in cui gli veniva quell’idea di farsi arenare dagli inglesi l’orcaferone, dagli inglesi ma per intercessione giustappunto di lui, del Maltese: idea che gli venne e subito gli sorrise. Ora, andò dicendosi, il signor Maltese, se ci tiene ad avere il sottoscritto per fargli da vogatore o da voga, come gli pare a lui, ci deve arenare qua davanti l’animalone. Se ci tiene a me, prima mi deve arenare l’orcaferone: che gli costa a lui, con gli inglesi e lo zatterone? Insomma, fra me e me, gliela metto come prova, e se lui immediato, senza nemmeno lasciarmi finire, la supera, allora issofatto ’Ndrja Cambrìa parte e va e gli voga quanto e come vuole lui. Parlava senza parole, ma per lui era come se dallo zatterone il Maltese gli dovesse leggere sulle labbra quel proposito muto, che per lui era come fosse già parlante. Un conto erano le mille lire e un altro era il favore di arenargli ai pellisquadre l’orcaferone, favore che era poi favorello per chi lo faceva, ma favorone per chi lo riceveva. Se il Maltese se la sentiva di superare quella prova, poteva contare su di lui: non appena gli faceva arenare dagli inglesi l’animalone sulla marina, issofatto poteva partire col suo vogatore.

Gli inglesi misero a tutta forza e lo zatterone ripigliò mare, virò prima a dritta, poi a manca, aggirando la linea rasente alla ’Ricchia, e poi dirigendo per alto, in quel macello di mare dove stava attuffato l’orcaferone.

Allora, quelle cacone scellerate che erano scappate prima a intanarsi, non si era capito nemmeno da che parte, come per magia riapparvero nuovamente in campo: voliarono tutte quant’erano, abitué e africanesche, davanti allo zatterone, facendo come un grande ventaglio, che nuovoliando pazzescamente, aprivano e chiudevano, non c’era da sbagliarsi, allo scopo di abbagliare il timoniere dello zatterone e impedirgli la visuale del restante mare con la vista dell’orcaferone, quasi che per il fatto d’averlo scodato, ritenessero l’animalone proprietà loro, e quello di vedergli gettare l’ultimo respiro, un privilegio di cui potevano godere soltanto loro. In questo frattempo però, la vista dell’animalone pareva chiudersi naturalmente perché dattorno alla nera sagoma scodata, da quel mare di sangue, schiume e bave, da quello sconquasso di carogne di fere, intiere o a pezzi, andava alzandosi una specie di nebbia, una fumèa di vapori rosseggianti, come se il mare medesimo, attaccandolo col suo sale, facesse sciogliere al sole quel sangue di fere con ferone, selvaggio lordume di pescibestini che barbaramente lo sfigurava.

«St’invaiolato che vuole? Perché ce lo scaricarono qua quei milordi?»

Lo scagnozzo, ora battendo le scarpe bagnate e ora sogguardando verso di loro sullo sperone, cominciava a salire per la marina, e i pellisquadre contempo ritrovavano la voce, dopo lo strambamento dell’orcaferone che li aveva lasciati senza parola. E ora, le prime parole che dicevano, erano per dire, sotto sotto, come c’erano rimasti male a vedere l’orcaferone che si sviava dalla linea. Perché, una volta che lo sbocco di Scilla si poteva escludere, dato che là c’era scogliosità e niente marina, dalla linea, prima o poi, magari al prossimo cambiamento di rema, l’animalone si sarebbe rigurgitato a colpo sicuro là davanti, fra ’Ricchia e Lanterna Vecchia, sulla spiaggetta o sulla marina, mentre ora strambava maremare; se lo potevano levare dalla testa di smantellare quell’arcalamecca d’orca, perché ora, o se la carriava lontana la rema, oppure s’arenava sopra qualche marina per lo scill’e cariddi, e allora se ne vedevano bene gli altri, se erano arrivati anche gli altri ormai a quello stato di degradazione. Per questo, parlavano contro il puntinato, ma sotto sotto ce l’avevano con gl’inglesi, perché, a criterio loro, lo strambamento dell’orcaferone dalla linea, o era opera degli inglesi o era per opera degli inglesi, opera o per opera, cioè a dire, dell’arrivo del loro zatterone, che col rombo dei suoi motori aveva scombussolato, per sotto e per sopra, il duemari, spezzando il filo invisibile e fenomenale al quale era legato il vaeviene dell’orcaferone nel vuoto vorticoso della linea. Per questo, e per questo pigliavano a pretesto lo scagnozzo sbarcato dal loro zatterone, per sfogarsi contro gl’inglesi, sotto sotto. Ma li appellavano solo milordi, milordi oppure framassoni, e questi soli appellativi fingevano di darglieli perché avevano sbarcato lì davanti quel bazzarioto. E del resto che altro potevano dirgli, di che altro potevano lamentarsi? Potevano lamentarsi forse che per causa loro l’orcaferone non si arenava più là davanti? E quelli, allora, gli potevano rispondere: era forse vostro l’orcaferone? O è vostra forse la linea? Eppoi, vi lamentate: avete pure la facciatosta di lamentarvi? Ci dovreste ringraziare, invece, che vi spensierammo d’un tale terribilio di carogna.

I pellisquadre, da come lo miravano, lo sciacquapalle del Maltese, stringendo gli occhi e allargando le narici, pareva che anche di lontano sentissero il tipo fetente che era. Che viene a fare questo puntinato? Perché quei milordi framassoni ce lo scaricarono qua? andavano domandandosi. ’Ndrja lo sapeva perché e per chi e da parte di chi veniva lo scagnozzo, e sapeva pure che se gliel’avevano strambato gl’inglesi, l’orcaferone, gl’inglesi stessi gliel’avrebbero rimesso a giusto verso e arenato. Però, ancora aspettava a dirlo, aspettava che quello lì arrivasse sullo sperone: quello lì però, dovette perdere un po’ di tempo, prima.

Un vecchio alto e segaligno, talmente alto e segaligno da dare l’impressione di potersi spezzare alla prima boria di vento, e tre sbarbatelli, tutti testa e capelli, correvano verso di lui con la lingua di fuori, il vecchio davanti, i muccusi dietro, venendo dal Faro per la striscia di sabbiadura fra le melonare e il mare. Dallo sperone avevano potuto vederli mentre uscivano sulla plaia. Là, proprio sotto le palme, il vecchio si era arenato affannatissimo: oscillava come una canna, e pareva sul punto di cadere, ora in avanti, ora all’indietro, però si era mantenuto all’impiedi e aveva allargato le braccia come per fermare la corsa dei tre muccusi che gli venivano dietro e non farsi sopravanzare, intanto che rifiatava. E i tre sbarbatelli, all’orbisca, quasi non ci vedessero più dalla stanchezza, erano andati a sbattergli di peso sulle braccia, come le quaglie quando entrano a terra dall’Africa, stordite e con l’ali come di piombo, dopo il lungo volo maremare: ma poi, scansandolo, erano scappati davanti a lui, per gettarsi però, dopo qualche metro, sulla rena dove, respirando come mantici, se ne stettero un poco curvi a quattro piedi e poi si misero sui ginocchi e si guardarono l’uno con l’altro, e poi, girandosi tutti e tre insieme, dettero un’occhiata al vecchio dietro di loro. Il vecchio, fatto ancora qualche passo, s’era lasciato andare anche lui sui ginocchi e poi aveva allungato le braccia sulla rena e si era gettato in avanti, a testa sotto, con la faccia fra le mani, come si nascondesse per piangere.

I tre sbarbatelli l’avevano aiutato ad alzarsi, sollevandolo per le ascelle e poi, sul suo passo, avevano preso a camminargli al fianco, lentamente. I lineamenti di figura del vecchio: la faccia ossuta e puntuta, gli occhi piccoli, dalla pupilla lucidissima, un ciuffo di capelli bianchi, richiamavano molto a prima vista la figura di Caitanello Cambrìa, però solo come faccia e come sguardo, perché di persona, era assai più secco e alto forse il doppio e poi aveva le spalle cadenti che Caitanello Cambrìa non aveva proprio per niente. I tre muccusi, sbarbatelli un poco spigati, sembravano fratelli all’aspetto, tutti e tre d’una stessa altezza, con la peluria sul labbro e sotto le basette, con gli occhi belli, grandi e neri, e i capelli che da parecchio non sentivano le forbici del barbiere; tutti e tre portavano i primi pantaloni lunghi, quelli del padre o di qualche fratello più grande, arrangiati per loro, e tutti e tre portavano la camicia bianca, anche questa da grande, coi bottoni neri da lutto.

Era stato forse nel vedere che lo zatterone scostava, allontanandosi per Tirreno, che vecchio e sbarbatelli si erano rimessi a trottare, gli sbarbatelli al passo del vecchio, che s’appoggiava con una mano alla spalla di uno di loro.

«Morti di fame… Pezzenti…» li ingiuriò lo scagnozzo non appena li vide, e andandogli incontro, li minacciava con la mano a taglio: «Dove correte, cani rognosi, dove correte con quella lingua di fuori? Gli volete forse leccare i coglioni al Maltese, eh, cani rognosi? Gli fareste ogni basso servizio per avere la sua elemosina, eh, miserabili?».

Camminava verso di loro e li ingiuriava, si piegava sui ginocchi e li minacciava col taglio della mano: avvicinandosi, affrettava il passo e si faceva sempre più ingiurioso e minaccioso, anzi aveva l’aria di essere ormai deciso a pigliarli a calci in culo, non appena li aveva a tiro. Il vecchio e gli sbarbatelli si erano fermati alla Lanterna Vecchia come pigliati dai turchi, e lo guardavano avvicinarsi con gli occhi spalancati, quasi trattenendo il fiato. Si sarebbe detto che se non scappavano, era solo perché le gambe gli si erano rammollite, sicché lo aspettavano sudando freddo, forse in pallore, rassegnati come tonnacchioli davanti alla fera che nuovolìa verso di loro per mangiarseli vivi. E non c’era bisogno di dire che quello, non solo ’Ndrja e Masino, ma pure i pellisquadre che l’avevano visto e pesato, lo facevano capace, capacissimo anzi, di alzare la mano sopra un vecchio e dei muccusi, lo facevano anzi capace di peggio. Per questo, dallo sperone stavano già per correre in parecchi, quando videro assai compiaciuti che vecchio e muccusi bastavano a sbrogliarsela da soli, bastavano e avanzavano anzi. Il vecchio, difatti, si mosse, bello e malandrino, commovente a vedersi: impavido, per quanto senza più nessuna forza di braccio, una specie di Bovo d’Antona, un valoroso paladino di grand’almo, che facendosi vecchio, non perdette in valorosità di cuore, si fece solo vecchio.

Trattenne e zittì gli sbarbatelli con un gesto della mano, perché a quel punto non si trattava più di correre, ma di pigliarsi la questione, c’entrava l’onore a quel punto, e questo non era cosa di sbarbatelli. Poi camminò verso lo scagnozzo, intanto che s’andava abbottonando, sul petto nudo in carne e bagnato di sudore, la giacchetta di coglifreddo e si raddrizzava colpo su colpo, con fierezza, sulle spalle ricurve. Quando fu a un passo dallo scagnozzo, lo guardò dall’alto della sua statura e gli disse:

«Siete un verme di terra. Siete la vergogna degli uomini vivi. Avete il cuore di feccia come avete la faccia. Peuh!» e gli sputò ai piedi.

Lo scagnozzo, a tradimento, come volesse discutere bonariamente, gli dette una ronzata col rovescio della mano contro il petto, il vecchio perse l’equilibrio rinculando sulle gambe ripiegate, però riuscì a mantenersi in piedi. Gli sbarbatelli si gettarono di furia contro lo scagnozzo, lo abbrancarono stringendolo per la vita e lo rovesciarono sulla rena, gli puntellarono sopra i ginocchi, lo tennero così assoggettato un poco e poi lo lasciarono. Lui, lo scagnozzo però, da quell’infamone che era, pigliò a gettargli manciate di rena negli occhi.

«Invaiolato» gli gridarono, mezzi annorbati. «Faccia segnata di vaiolo… Puntinato… Dio ti segnalò col vaiolo per dirci di guardarcene… Segnalato… Segnalato…»

«Venite, venite uno a uno, disgraziatelli» gli fece lo scagnozzo.

I tre sbarbatelli però, non lo calcolarono più e insieme al vecchio andarono a sedersi sotto la Lanterna Vecchia. Per un po’ stettero col vecchio, poi guardando in sopra, dovettero sentirsi desiderio di fare una guardiata in giro di lassòpra; così, prima uno, poi l’altro, salirono per la scaletta e raggiunsero la piattaforma. Di là, come dalla coffa di una nave, vedevano tutto lo scill’e cariddi. Guardavano lontano, nel duemari, e forse più in là ancora, più in alto, verso l’Aspromonte, e di tanto in tanto davano un’occhiata al vecchio di sotto e gli parlavano: guardavano qua e là, appoggiati l’uno all’altro, col braccio intorno alle spalle, e qualche volta ridevano fra di loro, ridevano fra loro e il vecchio.

Sembrava però, che nel loro guardare non si interessassero nemmeno un poco allo zatterone che gironzolava nei paraggi dell’orcaferone, anzi sembrava addirittura che non si fossero ancora minimamente scandaliati della presenza di un così nero, gigantesco, catastrofico animale, che avevano sotto occhio, lì, verso il paese delle Femmine, in quel mare stranamente colorato di rossosanguigno come fosse tempestato di corallo porporino, con qualcosa nel mezzo che aveva l’apparenza spaventosa di una colata di lava galleggiante.

I tre sbarbatelli invece, stavano girati di preferenza verso Malta, in direzione di mare aperto, dov’era gran solitudine di mare senza barche e il luccichio saltellante, come fatto con specchietti, di Villa e di Reggio, ed era come se qualcuno facesse segnalazioni da sopra i cumuli di macerie delle due città. Erano proprio bellicchi, i tre muccusi, come si ammiravano il mare da quella coffa in muratura; come si fossero scordati della corsa affannosa, dello scagnozzo, delle sue ingiurie e della questione, di tutto, fuorché del vecchio che stava sotto di loro e ogni tanto si sporgevano a parlargli, chiedendogli forse qualche delucida sul mare che guardavano: e da come lo guardavano, il mare, scordati a tutto il resto, fuorché al vecchio pescatore, si sarebbe detto che quella fosse la prima volta che lo vedevano, dopo chissà quante di quelle volte che dovevano averlo guardato senza vederlo, dalla nascita sino a questo giorno.

Dopo che rischiò di buscarle dagli sbarbatelli, lo scagnozzo salì sullo sperone, e siccome non si era castigato, anche là rischiò di buscarle e buscarle dai pellisquadre non sarebbe stato come buscarle dai muccusi.

Quando si presentò ai pellisquadre, offrendo a destra e a manca sigarette inglesi a chi non lo degnava nemmeno di uno sguardo, ’Ndrja pensò: uno per uno, ora, gli sputano in faccia e annega.

Ai pellisquadre doveva ricordare i riatteri, lo stesso tipo di malandrinotto di cittade, borioso e sciantiglì, a chiacchiere però, e sotto sotto vigliacco e cacone: il tipo coi capelli lunghi, lisci e impomatati che gli ricadevano sull’orecchio, l’immancabile scarpetta di camoscio e tutto l’insieme arrangiato alla mafiosa, anche se per il momento quello scagnozzo era rivestito con l’elemosina di un giubbotto e di un pantalone kaki dei soldati inglesi. Eppoi, era, all’occhio, d’animo losco, invaiolato, col sottogola rigonfio di carne e il colorito giallino, e aveva il bracciale al braccio che diceva Amgot, diceva cioè che lavorava con gli inglesi, perciò mangiava, beveva, fumava, si vestiva; era pezzente e chiamava pezzente chi pezzente non era; aveva alzato le mani sopra un vecchio e aveva gettato pugni di rena negli occhi a tre muccusi; era iattante, vigliacco, e dato che per qualche cosa dovevano averlo sbarcato là, era chiaro che veniva da loro con scopo, anche se non potevano immaginare di quale faccenda si potesse trattare. Ora, a un tale soggetto, non gli dovevano sputare in un occhio, senza fargli nemmeno aprire bocca? Ma lui sapeva il mestiere suo di ruffiano e bazzarioto, eppoi aveva la sua facciatosta e la sua parlantina di disonorato, e quello che più contava sul momento aveva pronta per loro la vasellina che gli aveva dato il suo padrone maltese, il fammiridere, sarebbe a dire, il tipo di vasellina più indovinato, secondo lui, per penetrare, bene o male, difficoltà strette come quelle. E considerato che quel fammiridere il Maltese glielo aveva dato appositamente per ’Ndrja, vista la malaparata, mise le mani avanti e quella vasellina la usò issofatto, senza perdere tempo: servendosi di facciatosta e parlantina, gliela spalmò sotto gli occhi, ma non tanto sotto gli occhi di ’Ndrja, quanto dei pellisquadre.

S’affacciò allo sperone, cercò cogli occhi ’Ndrja che stava in mezzo ai pellisquadre e col sorriso del maganzese, tutto in confidenza, nemmeno se si fossero spartiti sempre il sonno, gli fece:

«Salutiamo, ammiraglio. Vossignoria è accontentato».

’Ndrja lo guardava con noncuranza, più noncurante che sprezzante, senza nemmeno calcolarlo insomma, come non parlasse con lui. I pellisquadre occhiavano verso ’Ndrja, non capacitandosi che potessero avere per le mani, lui e quell’individuo là. Difatti, c’era da dire, che i pellisquadre erano all’oscuro di tutto, dato che ’Ndrja, tornando da quell’affacciata per la riviera e discutendo con Masino, al solito suo rivelatosi assennatissimo, a proposito dell’incontro che avevano fatto, avevano concluso che parlare di voghe e vogata, maltese scagnozzo e carrozza, significava solo dare senza necessità un grande patema d’animo a Marosa: perché a quella muccusa, nessuno le avrebbe levato dalla testa che quello era tutto uno strattagemma per pigliarlo prigioniero di buon’a buono. Per questo, avevano stabilito con Masino, l’idea anzi era tutta di Masino, di non farne cenno, nemmeno con don Luigi: tanto, la cosa là era cominciata e là era finita. Questo, almeno, credevano sino a quel momento.

Il puntinato fece una lunga pausa di teatrante, restandosene a fissare ’Ndrja a bocca aperta, smaccatamente, con l’aria fint’ingenua dello scaltrone, come s’aspettasse di vedere ’Ndrja emozionatissimo a quella notizia. E siccome ’Ndrja non gli dava nessuna intesa, ripigliò a dire, sempre a teatranteria:

«Pretendevate mille lire? E qua ci sono le mille lire». E pigliato dalla tasca un pezzetto di carta, se lo accartocciò fra le dita con la mastrìa di chi li maneggiava ore e momenti, quei pezzi di carta, alzando contempo la mano, perché la vedessero tutti. «Qua c’è la carta da mille e là c’è quel tale signor Mister Maniàci: che voi non ve lo potete nemmeno immaginare quanto ci tiene a voi, ci tiene tanto, che lo vedete, no? arrivò al punto di venirvi a pigliare di persona con le mille lire alla mano e con la scorta d’onore. A me mi pare che non vi potete lamentare del trattamento».

Naturale, c’era da immaginarselo, pensava ’Ndrja. Qua, dopo la fetenteria che gli mostrò al vecchio e ai tre sbarbatelli, deve averlo capito che i pellisquadre lo vedono come fumo agli occhi: e qua, dovette capirlo pure che l’unica per lui, una volta che non potevano pigliarlo in simpatia, era di fargli sopportare la sua presenza per interesse, l’unica cioè era di fargli vedere in primis primissimo che non venne per vendere, bensì per accattare, per regalare anzi: in altre parole, l’unica per smagarli dall’antipatia e diffidenza che avevano nei suoi riguardi, era di presentarsi a Re Mago, col regalo del fammiridere che avevano portato gli Alleati.

Si guardava intorno, voleva impressionare il pubblico in circolo attorno a lui, il ciarlatano. Qua le mille lire, là il Maltese, i marinai inglesi, il mezzo da sbarco della Marina alleata, qua tutta quella sommona che gli regalavano a ’Ndrja per dare quattro colpi di remo, là l’onore che gli facevano, venendolo a imbarcare con la scorta. Qua, là, lustratevi gli occhi con questo e con quello, sembrava dire: ma lo sapevate che questo giovanotto valeva tant’oro quanto pesa, eh, lo sapevate che era così ricercato? Vi risultava per tale? vi risultava che cadde nell’oro con quel Maltese? e che per merito suo, il sottoscritto veniva e vi metteva sotto gli occhi tutto sto fammiridere? Voi, gli occhi vostri, qua li dovete tenere fissi, qua, là: che li tenete a fare sopra di me, gli occhi vostri? A me, sembrava dire, per dire alla faccia e maniera mia d’invaiolato e di disonesto, non dovete fare nessunissimo caso. Io in persona, non conto, io messaggero sono, i messaggi, i dindi, che porto, quelli contano, con quelli dovete simpatizzare. Qua, là, diceva con la sua faccia parlante, la sua parlantina di faccia, di fingitore per via di parole. Qua, là, e all’orecchio era come dicesse: questa, quella, la carta con l’asso è qua, è là, forza, coraggio, puntate, giocate, scegliete una carta, levatemi sti soldi di mano. Sull’onor mio, soldi vostri sono, pigliateveli, spicciatevi, forza, riducetemi all’asciutto, così levo mano, mi spensiero. Forza coraggio e sangue freddo, puntate, puntate, qua a questa cantoniera, per fare bene al popolo mi misi: o vi pare che il fammiridere mio è falso? E allora forza, puntate su questa, non puntate su quella, questa vince, quella perde, qual’è la carta che vince, qual’è la carta che perde? Qua, là, puntate, puntate. A me gli occhi, che mentre voi mi guardate, io vi dò l’improsatura con le mani, l’asso di qua lo passo là. Qua, là, a me gli occhi. Voi mi guardate negli occhi e io vi frego con le mani.

Si poteva scommetterci che pure lui, st’invaiolato, era stato in passato e sarebbe stato in un prossimo futuro, uno di quelli che campano alla ladricella, specie di ladri di passo che levano i soldi di tasca ai passanti più babbigni perché con una seggiolina pieghevole ed un pezzo di coperta sola, un mazzo di carte napoletane e l’aiuto di un compare in mezzo al pubblico parano l’altarino della famigerata truffa del gioco delle trecarte, ora qui ora là, nei punti della città dove c’è più passaggio di gente spratica ignara con gli occhi chiusi che arriva dai paesi in città, cioè davanti alla stazione o al porto o a qualche angolo scognito di Messina, specie nella trista Due Vie. E questo, st’invaiolato qui, doveva averne infasciati di cardoni e di villani, scoprendo e coprendo ora questa, ora quella delle tre carte, passandole e scambiandole dall’uno all’altro palmo delle mani con tale destrezza e lestezza, da fargli girare gli occhi a quelli che lo guardavano. Questa è l’asso. Questa no. Questa sì. Una sola è quella dell’asso. Dov’è l’asso? Dov’è l’asso? E c’è sempre fra quelli che gli guardano le mani come alloppiati, uno che crede di sapere dov’è l’asso e punta e si piglia l’improsatura.

I pellisquadre la fecero pure loro un poco la figura di cardoni e villani che s’incantesimano al gioco delle trecarte. Per qualche tempo si persero con gli occhi dietro quel rettangolino di carta che lo scagnozzo accartocciava fra le dita e che era, a suo dire, una carta da mille Amlire e questo, cioè questa, li sbalordiva: quello che li sbalordiva era precisamente la piccolezza e meschinità di quel pezzettino di carta, che non faceva godere né occhio né spirito, e che comparavano nel ricordo col fazzolettone delle mille lire di prima che ricreava al solo vederlo, dicendosi che il denaro oramai, da come si presentava, difficilmente si poteva chiamarlo più fammiridere.

Non appena se ne scandaliò, allo scagnozzo brillarono gli occhi:

«Mi sbaglio o non avete ancora visto il conquibus americano?» chiese in giro, premiandosi tutto per la scoperta che aveva fatto e per l’uso che forse pensava issofatto di farne. «Ah, sì, queste sono le prime, primissime Amlire che vi capitano sott’occhio? Ah, sì, non avete avuto ancora occasione d’ingignarle st’amen di lire?» E qui, forse non gli parve nemmeno vero di potere dire a ’Ndrja, inscenandosi tutto, come a scandalizzato: «Ma allora, che aspettate voi, a incamerarvi queste mille lirazze? Oh, ma scusatemi se ve lo dico, ma io a voi, sull’onor mio, non vi capisco. St’amici vostri qua, qua presenti, se capii bene, non vedettero ancora nemmeno l’ombra di questo fammiridere, e voi non gli volete dare questa soddisfazione di fare cosa nuova, di ingignare il picciolame americano? Ma è mai possibile che vi fate tanto il prezioso? Ma finiamola, finiamola. Ecco qua, ecco qua, tenete» fece, porgendo in giro ai pellisquadre il biglietto da mille lire. «Passatevelo, passatevelo, sto bigliettuzzo da mille, toccatelo, toccatelo, sentitelo che seta, guardatelo, guardatelo in controluce, lustratevi, lustratevi gli occhi con questo fammiridere che a quanto mi dissero, è percosìdire parente stretto del dollaro…»

I pellisquadre, dal primo all’ultimo tacitamente d’accordo anche se ci lasciarono gli occhi sopra a quella novità delle novità che era il nuovo fammiridere, non lo dettero minimamente a vedere. Il biglietto da mille se lo passarono di mano in mano e gli dettero contempo una sguardata di sotto le palpebre, ma l’uno lo passava all’altro come per levarselo dalle mani, quasi sprezzanti, con la smorfia sulle labbra: perché si erano scandaliati subito che quel bazzarioto aveva la sua mira con ’Ndrja e si sarebbero accesi la sigaretta col biglietto da mille, piuttosto che fare il suo gioco e dargli sazio a lui.

«Sentite» gli fece a quel punto ’Ndrja, facendosi brutto, «è inutile che vi strapazzate tanto. Vi dissi e vi ripeto che con voi non voglio averci a che fare.»

«Oh, ma siete curioso. Lo decisi io forse di venirvi a portare ste mille lire? Io, comandato fui» fece lo scagnozzo, con l’aria dell’innocentino, senza pigliarsela per offesa e guardandosi intorno come chiedesse ai pellisquadre: sbaglio forse? E aggiunse: «Eppoi, che differenza fa?».

«Fa, fa» gli ribatté ’Ndrja.

«Fa, fa» gli rincarò don Caitanello, pigliando d’impulso parola, a sostegno di suo figlio. «Fa, fa. E dato che ci siamo, vi dico pure che fa la prepotenza che gli faceste a quel vecchio là. Avanti, ditelo a me miserabile, datemela a me la manata, se vi sentite l’almo…»

Lo scagnozzo allora si addentò la mano e fece la scena della vittima:

«Ah vecchiardo… Ah muccusi…» si lamentò e minacciò, girando gli occhi verso la Lanterna Vecchia, verso quel vecchio e quei tre sbarbatelli, come se fossero all’origine di tutti i suoi guai, perché era per causa loro che a senso suo veniva ingiustamente calunniato. Poi, nemmeno che se quella fosse stata la cosa alla quale teneva di più in vita sua, a mani giunte si mise a piatire comprensione dai presenti:

«Ma voi mi dovete capire, vi dovete compenetrare. Voi mi dovete credere se vi dico che è da Principe nientemeno che quelli là ci corrono dietro, prima dietro la carrozzella sino al Faro, e poi dal Faro sino a qua, li vedeste no? ammazzandosi renarena dietro allo zatterone? Da Principe, lo capite? sempre a correrci dietro con la lingua di fuori. Non li potevo più guardare, ve lo giuro sull’onore di mia moglie, mi straziava il cuore. Eppoi, a quale scopo, mi domando io: a quale scopo? Come gli fate fare una regata a un vecchio scheletro e a tre muccusi che puzzano ancora di latte? Come si possono pretendere a tanto un cadavere ambulante e tre culicacati? E vi pare che sono i soli? Voi non potete immaginare come scasarono dalle case di Ringo e Principe, Sant’Agata e Fiumaraguardia, tutti sti vecchi e muccusi: scasarono, che parevano scasare in quel medesmo istante, i vecchi dalla sepoltura e i muccusi dall’anche della madre, non appena si sparse la voce che un certo maltese in carrozzella andava cercando voghe per una regata e ogni voga la pagava a peso d’oro, la pagava cioè cinquecento lire. Non ci vedevano più dagli occhi, sentendo dire cinquecento lire: e chi non la faceva la voga per cinquecento lirazze? Si capisce che in un vedere e svedère, per tutti sti villaggi venne in gran voga di andare a fargli quella vogata al signor Mister. Tutti, oh, mi dovete credere se vi dico tutti, tutti volevano essere di voga. Ma tutti chi? Tutti, o matusalemmi o lattanti. Si presentavano e io, onestamente, che gli potevo dire io? Immedesimatevi e ditemi che gli potevo dire io. Ma che lo pigliaste per un babbione, questo signor Mister qua? Ma che gli volete levare di tasca i soldi che poi non sono nemmeno soldi suoi? Ma che veniste da elemosinanti? O non v’insognate per caso di potere vogare in una regata? Non vi pretenderete a vogatori, spero, col vostro fisico di pelleossa e di lattume? Ma v’impazziste, forse? Una corsa ai remi, voi, voi che mi parete, vecchi e muccusi, tanti cadaveri ambulanti? Volete forse appizzare la vita per cinquecento lire? Questo volete? Ritiratevi, ritiratevi in buon ordine, tornatevene alle case, sentite a me che vi parlo come un padre e come un fratello.

«Questo gli dissi: perché sennò, ditemi, ditemi, ditemelo voi, che gli potevo dire? Che gli pareva di che si trattava? di una passeggiata a mare? di pigliarsi una boccata d’aria di mare? Per una vogata ci vogliono giovanotti coi polsi così, altro che vecchi e altro che sbarbatelli. Feci male forse a dirgli di ritirarsi? Quelli, a ingaggiarli, restavano assincopati ai remi: sbaglio? sbagliai? Ditemelo voi che siete del mestiere, ditelo, ditemelo, non vi fate nessuno scrupolo. Eppoi, se si trattava d’ingaggiare vecchi, ancora viventi, perché la Morte ebbe a dedicarsi a tanta bella gioventù in questa guerra, e a muccusi ancora cogli occhi chiusi, vi pare, vi pare, signori miei, che quello là, il signor Mister Maniàci, con tutto il daffare che ha, si partiva di Messina col sottoscritto per venire nientemeno sino a qua, a casadidio. Ma vedete, vedete, le maloccasioni… Perché quelli, quel bel trio là, la verità è che si credevano forse che il signor Mister Maniàci passava in carrozzella per fargli la beneficenza a loro. Lo pigliarono forse per l’Opera Pia, quel Maltese là? O lo pigliarono putacaso per una specie di Canonico Annibale Maria di Francia che regala pagnotte? Oh, eppoi parliamoci franchi, quelli, con tutte l’ossa di fuori, pallidi, allettigati, miserandi e pezzentieri, quelli, sia vecchio e sia muccusi, quelli, ma non solo quelli, bensì tutti, tutti quelli come questi sono tutti, tutti, diciamocelo fra di noi, sono, essì, essì, svergognapatrie. E noi addirittura li pigliamo e li pariamo sopra una lancia per fargli vedere a sti signori inglesi che razza di campioni ci restarono vivi e così farci giudicare? Ma è possibile mai che noi italiani, come per fatalità nostra, con questi milordi d’inglesi, sempre pezzentieri ci dobbiamo dimostrare? E non lo vedete che succede? Voi pensate che di giovanotti di polso, non appena v’affacciate per la riviera, ne trovate quanti ne volete. Invece all’atto pratico, vi vengono davanti sti lattanti, sti morti in vacanza, tutta sta razza d’elemosinanti. Oh, tutto quel fottìo di giovanotti che si vedevano prima, con la pace, ora, con la guerra, pare che restarono solo in fotografia. Sull’onor mio, passo passo sopra la carrozzella, da Contemplazione a Principe, ce li facemmo tutti sti villaggi di pescatori. Oh, uno per uno, casa per casa, li scandagliammo. Oh, ci credete? tutti, dal primo all’ultimo, completamente tutti spopolati di gioventù, ma non solo di gioventù, pure di età media, età non più di gioventù, ma non ancora di vecchiaia, dell’età suppergiù che così, a occhio e croce, mi pare che avete voi qua presenti. E tutti invece affollati solamente di quelli, di vecchi e muccusi come quel bel trio che vi dissi, vecchi che pare che la morte non ebbe tempo sinora di pigliarseli, e muccusi che più giusto dire vava, con la bocca che gli puzza ancora di latte. È cosa che si resta a bocca aperta. Uno che viene di città, sinceramente parlando, non glielo faceva a quei vostri giovanotti tanto, tanto e tale patriottismo, ma poi uno s’inchina, vi rende omaggio a voi e a loro quando alla fine se ne deve fare obbligatoriamente una ragione, per il fatto che gira, gira e gli compaiono davanti sempre vecchi e sempre muccusi, come anime in pena, che gli corrono dietro affannati e pare quasi che stanno per spirare, e intanto: vossia mi piglia, vossia mi piglia, piatiscono, e a un certo punto, uno, uno come il sottoscritto e come quel signor Mister Maltese, a un certo punto non ne può più di vederseli dietro con quel tribolo che si gettano, non ne può più, non se la sente più e non se la sente più, al punto che avendo una bomba a portata di mano, parola d’onore, d’istinto si girerebbe per gettargliela fra le gambe e levarseli d’attorno quei cani rognosi con la lingua di fuori. Da questo, vi potete figurare a che punto di biliamento, quei disgraziati lo possono ridurre uno, uno vi ripeto come il sottoscritto e quel signor Mister. Ma gli pare forse che è per mala volontà o perché non abbiamo cuore? Ma possibile che non gli quaglia che è perché qua si tratta di fare una regata, non di fare un ospizio o un asilo? Resi l’idea? Ora, girando girando, quello, il signor Mister Maniàci, si scandaliò che di sti tempi il giovanotto è roba rara a trovarsi e così finalmente si persuase, consigliato dal sottoscritto, che se ne trova qualcuno che restò ancora in vita, qualcuno insomma che se la scapolò, qualcuno che si può dire vero e proprio giovanotto, né vecchio né muccuso, che non è mutilato né difettoso, un tale soggetto non se lo deve fare scappare, anche se deve pagarlo a peso d’oro e se gli deve cantare canzonette. E qua c’è st’amico, che ne è la prova…»: e qui, mentre sinora gli aveva parlato, percosìdire attraverso i pellisquadre, rivolse la parola direttamente a ’Ndrja: «Mille lire diceste, no? E mille lire furono. Voi scompariste senza dargli tempo di concludere, no? E lui vi venne ai piedi sino a qua. Venne apposito, sennò, se non era per voi che bisogno aveva di rifarsi di nuovo tutta la riviera, per arrivare qua, che pare quasi in capo al mondo? Perché lo fece? Forse perché siete bello? O forse perché gli fate genio? Vi pare così delicato quello? Lo fece per l’interesse suo, per questo lo fece, c’è dubbio? lo fece perché i vogatori come voi, con la vostra gioventù, al giorno d’oggi non si trovano a quattro un soldo. Capiste ora perché il signor Mister Maniàci vi tratta come se v’avesse visto la stella in fronte e perché si scomodò a venirvi a pigliare qua apposito, di persona, con zatterone e con scorta d’onore?».

«Se non tacchìate svelto svelto» gli fece ’Ndrja ridendo brutto, «ve la dò io la stella in fronte. Con voi, nemmeno se vi presentate carico d’oro, voglio averci a che fare, mi spiegai? Che mi rappresentate voi? Nessuno mischiato con niente. Il vostro padrone si sbagliò in pieno a mandarvi a voi.»

«Ma ora qua sono…» fece quel ruffianazzo, gettandosi sotto le bandiere. «E ora che sono qua, in campo vostro, che fate? Mi fate maltratti? Mi cacciate? Tanto rustico non vi facevo e non vi faccio…» E rivolgendosi alla compagnia, col fare di quello che il bene per il prossimo suo se lo perde da tutte le parti, concluse: «E parliamo no? Che male facciamo? Senza scopo, così, come si fa in una fazzolettata d’amici…».

E in quella fazzolettata d’amici ’Ndrja sentì che parecchi gliel’appoggiavano, murmuriando: giusto, giusto, che male c’è? E nello sguardo che passavano da lui allo scagnozzo e viceversa, ’Ndrja non avrebbe saputo dire chi dei due guardavano in quel momento con più simpatia o con più antipatia.

Quel fallattutti invaiolato li stava impapocchiando della meglio, andava pensando. Ma che gli pareva a suo padre e agli altri, gli pareva forse tutto questo gran segno d’onoranza che quello era venuto di persona a imbarcarlo sopra lo zatterone degli inglesi? La verità era che quello non sapeva dove sbattersi la testa per quella dozzina di rematori che gli abbisognavano, aveva visto lui e si capiva che veniva in capo al mondo per ingaggiare intanto lui. Eppoi, che ne sapevano suo padre, don Luigi e gli altri, che ne sapevano qual’era lo scopo di quello sciacquapalle puntinato? Lo sapeva lui, ’Ndrja, qual’era il suo scopo, qual’era l’interesse che aveva in gioco. Si spolmonava forse a persuaderlo, persuaderlo a buscarsi quelle mille lire, si spolmonava per la sua bella faccia? Si spolmonava per la famiglia invece, si spolmonava per fratello e cognato, perché, ’Ndrja ci avrebbe giurato, il Maltese si era forse calato i pantaloni col suo sciacquapalle ingaggiandoglieli per la regata, quei suoi degni parenti, che a quanto aveva detto il Maltese stesso, dovevano essere due malacarne che entravano e uscivano dalle carceri di Carrubbara. Di fatto, era anche, anzi in primis per loro che si spolmonava ora lo scagnozzo, spolmonandosi, a parole, con lui, per lui di fronte.

’Ndrja Cambrìa, nemmeno a dirlo, gli leggeva in mente come in un libro aperto a quello sciacquapalle, anche se questo non gli pareva un grande sforzo, perché un tale individuo lo portava scritto in faccia quello che pensava, e quello che pensava, mentre a parole dava a intendere che a lui gli pareva quello che non lo capacitava, era che ’Ndrja non si buscava quelle mille lire quando bastava gli dicesse un semplice sì al signor Mister Maltese, erano le mille lire a testa che con un semplicissimo sì, quello stesso semplice sì di ’Ndrja, venivano a buscarsi fratello e cognato suoi, e che vedevano invece col cannocchiale se ’Ndrja, ora, invece di dire sì, insisteva a dire no al signor Mister Maltese. E se c’era dubbio su questo che pensava, ’Ndrja non aveva ancora finito di leggerglielo in faccia, che lo scagnozzo subito glielo confermava punto per punto.

«Voi non ve lo potete nemmeno immaginare» aveva ripigliato a dire, difatti, quel ciarlatano, scandaliatosi forse che per lui non c’era momento più propizio di quello, con tutti quei compari volontari che aveva trovato nei pellisquadre «come e quanto ci tiene il signor Mister Maniàci a questo giovanotto qua. Lo valuta assai, assaissimo al remo. Sta regata che dev’esserci a Messina, a sentire lui, forse nemmeno la fanno i messinesi, se non c’è questo giovanotto qua. Proprio questo gli promise a certi giovanotti di Messina che ingaggiò pure loro per la regata e che al remo, li conosco bene io, al remo, non disprezzando, fanno pure loro la loro degna figura.»

«In galera» commentariò ’Ndrja, che si figurò subito che parlava, parlava e vantava, di fratello e cognato. «Al remo della galera, là, a quello, farebbero la loro degna figura…»

Lo scagnozzo però, non lo sentì o fece finta di non sentirlo, andando avanti a dire:

«Sta bene, gli disse il signor Mister a quei giovanotti di Messina. Vi piglio pure a voi, sempreché sta regata si fa, sempreché cioè a dire ritrovo chi ho in mente io, ritrovo un certo giovanottazzo di Cariddi che dovrebbe essere il pezzo forte dell’equipaggio della lancia. Se lo ritrovo, sta bene, mi state bene pure voi, ripeto e dico, perché col giovanottazzo di Cariddi che mi fa da carico di undici, anzi mi fa da assopigliatutto, io non ci metto tempo e v’ingaggio pure a voi per fargli da scartine a lui, sennò…».

«Sennò» lo interruppe ancora ’Ndrja, «glielo spalma in mano, eh?» E pigliando un tono diverso, scabroso: «Ma chi volete riempire di prua? Chi credete d’impallare, chi? Che la fate a fare tutta sta schiumazza? Vi venne forse la convenienza ora, che vi dimostrate così favorevole alle mille lire? M’immagino che trovaste il modo di persuadere il signor Mister a dargliele pure a vostro fratello e a vostro cognato le mille lire, eh? Ma come fu che lo persuadeste? Non diceva che erano due tipi buoni solo per le carceri di Carrubbara? Eh, chi non vi conosce, caro v’accatta, e giusto chi non vi conosce, potete infasciare voi».

«Oh, per davvero lo dite?» fece quel bazzarioto, con la sua faccia puntinata esposta al suo pubblico tutta a meraviglia. «Per davvero lo dite che v’infascio? Io, amico mio, qua da voi, a parlarvi, mandato fui, bene a sapersi. E che dite, che dite di fratello e cognato? Ma che ci avete a ridire? Che parlate a fare di fratello e cognato miei? Che li intrigate a fare quelli di casa? Ve la volete mettere per forza al personale e io invece vi ripeto e dico che qua mandato fui, anzi mandato e comandato.»

«E allora, dato che foste comandato e mandato, statevi zitto e andategli a riferire a chi vi mandò e comandò, che se ha cosa da dirmi, deve venire personalmente lui a dirmela: io qua sono.» E questa, pensava, è un’altra prova che il signor Mister Maltese deve superare, se veramente ci tiene a me.

«Questo mi dite di dirgli? E questo gli vado a dire» fece lo scagnozzo, aggiungendo poi calcolatamente: «Però, se permettete, la risposta, ve la posso dare io, seduta stante. Quello, il signor Mister Maniàci, il sottoscritto lo conosce di dentro e di fuori ormai, e quello, sì, di voi ha bisogno, bisognone anzi, sì, venne qua apposito per voi, sì, ma quello, sbarcare dallo zatterone, venirvi ai piedi, di persona, questo, nisba, ve lo potete levare dalla testa, ve lo dice Lillo Sanciolo e gli potete credere. Gli potete? Gli dovete, gli dovete credere a Lillo Sanciolo quando vi dice che il signor Mister Maniàci, anche se vi arrivò sino a qua, anche se vi venne ai piedi, sbarcare però, non sbarca. E se non sbarca, allora voi, scusate, per un capriccio, voi allora bruciate mille lirazze, così, come niente fosse?».

Gli piantò in mente ai pellisquadre questo piede di canzone e poi, con la mano a parocchio, si dette a scrutare in Tirreno, al mare dell’orcaferone, come per vedere se quelli si decidevano a tornare, fingendo di essersi ormai estraniato alla cosa, come si sentisse di nuovo a bordo dello zatterone.

Se aveva sperato di metterlo in pensiero, c’era proprio riuscito, lo scellerato, pensava ’Ndrja: perché, anche se quello era un disonorato e la sua parola non valeva più di quella di un mazzettista del gioco delle trecarte, e quel Maltese doveva saperlo meglio di tutti, nulla di strano però, che per non farli abboccare insieme, gl’imbrogliasse quello che gli faceva gioco a lui, e il Maltese, che a quello che s’era visto, non si poteva dire tanto fermo di carattere con quel suo sciacquapalle, capacissimo che se l’inghiottiva e se ne ripartiva lasciando perdere il suo vogatore, l’unico giovanotto, unico del mestiere per giunta, che aveva trovato.

Ma il suo pensiero più grosso, se doveva dire, erano i pellisquadre, era che se non quagliava col Maltese e gli sfumava ogni possibilità di arenargli l’orcaferone, restavano tutti con l’amaro in bocca. E a lui, d’altra parte, gli sorrideva sempre di più l’idea: perché pensava che una tale enormità di diversivo per gli occhi, un tale daffare di mano, li avrebbe sicuramente spiritati e allianati tutti.

Per giunta, gli pareva di avere commesso una mancanza di riguardo con suo padre, con don Luigi e gli altri pellisquadre, perché suo padre, Luigi Orioles e gli altri erano venuti a saperlo solo ora che per vogargli in una certa regata, gli davano mille lire, ma credevano di sapere pure che il Maltese era disposto a dargli quanto gli domandava, tutto quello che gli pareva, anche il baksaide. Il fatto era, tornava a dirsi, che né lui né Masino avevano fatto cenno della cosa, quando erano tornati da quella scandagliata per la riviera. Per la riviera è tutta una vista desolata, macerie a terra e solitudine a mare, aveva detto a Luigi Orioles e stop. Che senso poteva avere parlargli di quel Maltese sbrigafaccende dell’Amgot di Messina, che andava per i villaggi di pescatori, cercando vogatori per una regata, regata poi che marinai americani e inglesi delle navi che stavano all’àncora, facevano fra di loro per sport: ma che c’entrava con la loro regata un equipaggio di messinesi? Qual’era il motivo? Possibile mai che fosse curiosità, curiosità di vedere se dopo tutti gli equipaggi che essi avevano sconfuso maremare, si trovavano ancora dodici marinai per fare una chiumma di vogatori? E possibile mai, putacaso si riusciva a metterla insieme una tale chiumma, che fosse per il piacere di fumarsela come una sigaretta, metà inglesi e metà americani, sulla regata? No, certo no. Per questo, diceva, che senso poteva avere parlarne? Poi, con l’orcaferone, se n’era completamente scordato. Chi s’aspettava che quel Maltese gli comparisse dal mare lì davanti? C’era da complimentarlo, quel signor Mister Maltese Maniàci, gli aveva proprio dimostrato che ci teneva. Dopo una tale dimostrazione, anche per cinquecento lire gli avrebbe vogato, ma dopo una tale dimostrazione, c’era pure da pensare che sarebbe stata cosa da niente, per il signor Mister, dargli quell’altra piccola prova di arenargli l’orcaferone. Gli avrebbe parlato francamente. Vossia deve sapere, s’andava ripetendo difatti mentemente, che l’arenamento di quell’animalone vale per me assai di più forse di quanto vale per vossia trovare giovanotti di capacità per la regata. Vossia si deve figurare che vale tanto per me, che se vossia ce lo arena e io parto che li vedo, mio padre e tutti questi qua, che già mettono mano a quell’enormità di carogna, e non sanno nemmeno da dove cominciare, ma sono tanto incoffariati, tanto da sembrare tutti ringiovaniti, che è come se il fetore dell’orcagna li spiritò quasi fosse elisire di lunga vita, allora io gli dò la mia parola d’onore che gli vogo il doppio a vossia.

Sentiva però, che a parole, non avrebbe mai potuto darla nemmeno a se stesso, precisa precisa, l’idea di quanto ci tenesse ad arenargli l’orcaferone ai pellisquadre, per farglielo avere lì, a portata di mano: perché, non avrebbe mai potuto dire a parole, senza arrossire, come e quanto, ai suoi stessi occhi, si figurasse bello e valoroso, al solo pensiero che con l’arenamento della gigantesca orcagna, là, sulla loro marina desolata, gli otteneva ai pellisquadre quel gran daffare di mano che si desideravano, quasi smaniando, anche se una volta si sarebbero vergognati da morire d’un tale daffare carognoso, ma oggi era di quello, di un immenso, massacrante daffare di mano come quello, che abbisognavano, e lui si premiava tutto intimamente al pensiero di poterli favorire.

’Ndrja, ora, si sentiva addosso gli occhi di tutti sullo sperone: perché tutti, ora, aspettavano di vedere, di sentire che faceva, che diceva in risposta a quello che aveva detto lo scagnozzo con l’aria di chiamarsi fuori.

’Ndrja però, alla sola idea di rivolgergli la parola per ripigliare la cosa, e dargliela vinta, si sentiva rivoltare lo stomaco. Quello però, aveva l’interesse suo a non fare cadere la cosa, né era tipo da delicatezze, tipo cioè che tenesse il punto, tipo da dirsi: spetta a lui, se non parla lui, io non parlo. Difatti, senza nemmeno tentare di salvare la faccia, levò gli occhi da mare e gli fece:

«Allora, ve lo tiraste il paro e disparo?».

E qua, di nuovo pensando che quello si voleva servire di lui per il suo scopo, ’Ndrja, che era intenzionato a fare il conciliante, come fosse più forte di lui, gli dette di nuovo addosso:

«V’attaccaste all’osso, eh?» gli fece. «Perché voi forse gli doveste dire al Maltese: vossia non si muove di qua da bordo, vossia non si strapazza a sbarcare, ci vado io e glielo porto io qua, quel giovanotto. Eh, mi sbaglio? Perché, vi pare forse che non lo capisco che qua veniste per farvi la vostra barba o per meglio dire, la barba di fratello e cognato vostri? Vi pare che non lo capii che se il sottoscritto non gli va a fare da voga o capovoga, st’equipaggio che dovrebbe fare per la regata, quello, il Maltese, il vostro signor Mister, lo lascia fottere, per forza deve lasciarlo fottere? E se lo lascia fottere, fratello e cognato vostri non se lo possono bagnare più il becco. E ora, vi faceste capace, ora, che con voi non voglio averci a che fare? Vi capacitai o ancora no e ve lo devo mettere in musica, a calci in culo?»

’Ndrja però, intanto che parlava, si rendeva sempre di più conto che lo scellerato, con quelle ultime parole che aveva detto, anche se erano tutta una ruffianaggine, gli aveva fatto una certa impressione ai pellisquadre, che ora, con l’aria di non capire come stavano le cose, giravano lo sguardo dallo scagnozzo a ’Ndrja e da loro due allo zatterone che girava là in Tirreno, vicino alla mezzerìa, ai bordi del mare ribellato dell’orcaferone.

Sino a quel momento i pellisquadre, per la verità, non lo avevano calcolato granché lo scagnozzo: ed era troppo se l’avevano seguito con un solo orecchio e un solo occhio, perché l’altro orecchio non lo giravano mai da lì, dal mare dell’orcaferone, spiando fra bave e schiume di sangue se l’animalone moriva, non moriva, spiando con una tale fissità di sguardo e una tale concentrazione dei sensi, da dare, quasi naturalmente, l’impressione che l’occhio gli funzionasse pure da orecchio in quel momento, per cui da tanta distanza quella specie d’orecchio sembrava portargli la vista dell’orcaferone e il suono tormentoso, terribile, d’affogato, che effettivamente, anche se non lo sentivano, doveva levarsi dall’animalone in agonia per tutta quella misdea di mare. E a vederli, tanto assortamente tesi, aguzzati, si sarebbe pensato che niente di quello che dietro di loro diceva quel bazzarioto messinese, nessuna di quelle scagnozzerie furfantesche, poteva fargli girare quel loro orecchio dall’orcaferone sopra lo scagnozzo.

Ora però, nelle ultime parole ruffianesche dello scagnozzo, anche se dell’orcaferone non c’era nemmeno l’ombra, vi figurava però lo zatterone, e vi figurava nel senso che si trovava là dove si trovava, espressamente per ’Ndrja. Ora, lo zatterone, agli occhi dei pellisquadre, faceva un’unica vista con l’orcaferone, orlo orlo al suo mare di sangue, e si poteva essere sicuri che in mente loro, guardando e riguardando là, l’animalone all’agonia, qua, quella specie di ferribò sventrato, dovevano averlo già collegato all’orcaferone, lo zatterone: nella loro immaginazione, dovevano già vederlo legato, l’animalone, a traino del mezzo da sbarco, che dirigeva sulla loro marina, per arenarglielo là davanti. Con questa differenza, che ora, dopo quanto aveva detto quell’individuo, chi lo sa, chi lo sa, dovevano tacitamente, ognuno di loro domandarsi, che l’animalone, non gli riusciva di scioglierlo dall’immaginazione dov’era sempre a un punto, e legarlo invece, di fatto, legarlo, tramite ’Ndrja, alla realtà di fatto, cioè allo zatterone.

C’era da dire però, che ’Ndrja, personalmente, ci arrivò soltanto dopo a questo. Sul momento, solo lui forse, fra quanti stavano sullo sperone, non si scandaliò minimamente di questo collegamento, di zatterone con orcaferone, che mentalmente facevano i pellisquadre. A sua scusante poteva dire che ognuno vede le cose delle quali va in cerca, mentre per le altre è come se fosse cieco. I pellisquadre difatti, loro vedevano in ogni cosa l’orcaferone arenato, perché di quello andavano in cerca, mentre lui, siccome dell’orcaferone arenato, per sé perlomeno, prima non ci andava in cerca e poi, quando lo aveva cercato per loro, issofatto l’aveva trovato, e trovatolo, subito, in mente sua, il suo arenamento l’aveva messo al Maltese come condizione, cioè come prova da superare se ci teneva a lui, se veramente ci teneva tanto.

Eppure, anche se non lo cercava più e non lo vedeva, giusto lui che più di tutti i pellisquadre messi insieme avrebbe dovuto averlo fisso dinnanzi agli occhi della mente, se succedeva che glielo arenavano, una volta che lo zatterone degli inglesi si trovava là per il Maltese, per il Maltese che là con lo zatterone c’era venuto apposito per lui, per imbarcare lui, ’Ndrja Cambrìa, precisamente lui dovevano ringraziare, perché casomai poteva essere solo tramite lui che se lo vedevano arenato là davanti.

Dopo, ’Ndrja poteva dire questo a sua scusante, dopo, quando per forza dovette capacitarsi di come erano andate le cose, perché le cose stesse l’obbligarono a capacitarsene. Sul momento però, la pigliò per semplice meraviglia. Sul momento gli sembrò semplicissimo da capire, tanto semplice, quanto erano semplici loro, i pellisquadre, così semplici, così ingenuazzi, con tutto che ormai avrebbero dovuto essere, di dentro e di fuori, intartarati tali, talmente d’incredulità e diffidenza, da fare quasi quasi tenerezza. Ma guardateli, guardateli, sti gentilomini, che gli credono sulla parola a un tale scellerato. Gli credono, ci credono che quello venne sino a qua per la mia bella faccia, per la mia stella in fronte, ci credono insomma che quello venne per poesia e non perché ha il suo scopo, preciso e dichiarato. Doveva essere quella gran novità che li aveva impressionati, quella gran novità dello zatterone inglese che di punto in bianco dirottava dal suo vaeviene Faro Cannitello, Cannitello Faro, e gli scapolava lì davanti, sulla linea: e per chi, per che cosa scapolava là davanti? per imbarcare ’Ndrja, ’Ndrja Cambrìa, che gli deve vogare a un certo Maltese e per questo Maltese è come se ’Ndrja avesse la stella in fronte, tanto ci tiene. Oh, signori miei, lo zatterone che gl’inglesi avevano arrangiato a ferribò ed era il solo mezzo che faceva il vaeviene Faro Cannitello ed era per Sicilia e Calabria di vitale importanza, era anzi necessario come il pane, si poteva dire e non era un mododidire, perché senza lo zatterone inglese, né in Sicilia né in Calabria, ne impastavano pane, dato che perlappunto lo zatterone inglese, giorno per giorno, dall’isola portava in Calabria sacchi di sale siciliano, e dal continente portava in Sicilia sacchi di farina americana, e siciliani che fatta la quarantena obbligatoria per chi rientrava nell’isola, una volta disinfestati, ottenevano dagli Alleati il lasciapassare. Eh, non era naturale che s’impressionassero se lo zatterone inglese interrompeva il suo giornaliero prezioso vaeviene, sbattendo in questi scabrosi mari di reme, per imbarcare un certo ’Ndrja Cambrìa? Naturale, come no? Che ci voleva a capirlo questo?

«Eh?» incalzò ’Ndrja, alterandosi in faccia. «Sentiste che vi dissi? Vi dissi di levarci sta farsa, vi dissi di tacchìare all’istante» E senza ripigliare fiato, alterato al punto che sembrava proprio sragionare, senza dargli tempo a quello, non di tacchìare, ma neanche di alzarli i tacchi, neanche di alzarne uno solo, soprincalzò: «Allora, tacchìate sì o no, bello sciscì? Li alzate da solo i tacchi o ve li faccio alzare io a calci in culo, eh?».

«Oh, pigliaste un’aria…» fece lo scagnozzo, sempre sfrontato, ma già intimorito. «Per caso, siete voi il padrone qua?» E guardava i pellisquadre come per dire: e voi gli permettete di fare da padrone qua?

Proprio, proprio così, stava per dirgli: per cacciarvi di qua a voi, me lo permettono, eccome, di fare il padrone. Anzi, mi complimentano pure, se vi caccio di qua e vi getto a mare.

Sul punto però, di pigliare di petto quell’infamone, incontrava lo sguardo di don Luigi e don Luigi, cosa che mai, cosa da andare alle stampe, che lo lasciò a bocca aperta, quasi assincopato, don Luigi, don Luigi, Luigi Orioles, gli fece l’occhiolino.

Aspetta un momento, ’Ndrja, sembrò che gli dicesse con quel baccaglio. Aspetta, fammi parlare un momento a me a st’individuo. Mi significò questo, pensò ’Ndrja, e forse intese dirmi che ora gliel’abbassa lui la cresta a questo scellerato. Ma ’Ndrja pensava a questo come fosse un altro che pensava a questo per lui, come se il senso del baccaglio fosse il meno importante, il meno vero, il meno, in ogni senso, di fronte al più che era, che doveva per forza essere, l’occhiolino in se stesso, l’occhiolino in quanto occhiolino e in quanto occhiolino visto, fatto dall’occhio di don Luigi: perché, si domandava e diceva, era mai concepibile un Luigi Orioles che faceva l’occhiolino? l’occhiolino che nessuno gli vedette mai fare in tempo di pace, si poteva immaginare mai di vederglielo fare in tempo di guerra? Ma allora, veramente si era rivoltato il mondo? Lui, don Luigi, quella lastra di ghiaccio, quella testa di statua marmorina, quella testaricca, ricca mente pensante, sempre franca netta inflessibile spassionata leale spartana, lui, quello, questo, uscirsene con l’occhiolino, con quel segno muto d’armimbrogli, segno trucchigno, e trucchigno in senso più femminino che mascolino? Una specie di occhiolino come quello, con l’occhio che si chiudeva e si apriva come per un tic, e la faccia del bosso, larga bianca pulita, che restava com’era, restava faccia da statua marmorina, e non si muoveva un nervo, nemmeno un pelo delle ciglia e l’acquamarina nelle pupille traspariva sempre, di ghiaccio azzurro come sempre: una specie di occhiolino così, gli fece un’impressione vergognosa, come d’un cenno spudorato, e contempo un’impressione disorientante, come d’un segno d’allarme a baccaglio, che lo trovava completamente spreparato a decifrarlo.

Un occhiolino che non pesava più del suono che potevano fare, toccandosi, una metà palpebra contro l’altra, pure, per ’Ndrja era come se le due metà palpebre, toccandosi, avessero fatto sulla sua pelle un suono di grancassa, un solo, forte rimbombo soprassaltante che subito era diventato niente, come inesistente, lasciandogli però, in mente l’eco d’una inquietante, inspiegabile stranezza: una stranezza sino a un attimo prima, inconcepibile per chi conosceva Luigi Orioles, perché, chi lo conosceva e l’aveva visto all’opera con amici o nemici, con animali o cristiani, a mare o a terra, sapeva che l’occhiolino, espediente o sotterfugio, mezzo astuto o incrignamento d’occhi a maschio e femmina, cennare senza pensieri, per intesa o buffonaggine, parola al mascolino ma di stampo femminino, sapeva che non si confaceva all’occhio, alla persona, sapeva che l’occhiolino non se la poteva mai intendere con lo stile della persona, stile netto, specchiato, solare, sapeva che l’occhiolino, all’occhio suo, lo avrebbe come sfigurato, sfregiato all’interiore, gli avrebbe alterato il comportamento dell’animo, statuario, statuario marmorino.

’Ndrja sapeva questo e sapeva che era per questo che gli aveva dato tanto all’occhio l’occhiolino di don Luigi: ma, tornava ancora e ancora a domandarsi, a dirsi, che senso aveva, quale baccaglio parlava questo nuovo don Luigi con l’occhiolino? Che ne sapeva, che poteva dire, dirne lui? Bastava pensare che quello poteva anche non essere il primo occhiolino che faceva don Luigi, che chissà da quanto aveva pigliato quel vizio: l’occhiolino, in questo caso, doveva ormai esserglisi incorporato, essere diventato anche per lui cosa d’abitudine, che faceva anche lui come tutti, come tutti quelli cioè che lo facevano. E non c’era niente da dire, eccetto quello, che il mondo doveva essersi veramente rivoltato se don Luigi se ne usciva pure lui con l’occhiolino: perché, ai suoi occhi, era come se don Luigi si fosse pigliato il contagio d’una malattia dalla quale sembrava vaccinato di natura. Ed era proprio qui, alla finfine, anche se non fu qui, ora, ma proprio alla fine, alla fine delle fini per lui, per il finimondo che gli rappresentava a lui, che se ne capacitò, era proprio qui la spiegazione di quella grande stranezza, il senso di strabilio che aveva per lui quell’occhiolino, era proprio qui, nel fatto che pensava, in quello che diceva per dire e che era invece verità di fatto, e cioè che il mondo si era realmente rivoltato.

Però, questa prima, istintiva impressione che gli fece quell’occhiolino, impressione che alla fine si sarebbe dimostrata giusta e vera, non appena sentì quello che don Luigi aveva da dire allo scagnozzo, quello anzi che si desiderava riudire dalla bocca di quel nettorecchi, gli sembrò di una ridicolaggine unica.

«Scusate, amico» fece difatti don Luigi, appellando amico quel lazzarone, come se gliene riconoscesse merito anche a lui del fatto che diceva. E intanto che pigliava a parlare, si spostava di qualche passo accanto a ’Ndrja e gli metteva una mano sulla spalla, come per essere sicuro che parlavano tutti e due della stessa persona, lui e l’amico: «Sentii bene? Diceste che quello là, quel Mister Maltese, venne qua appositamente per lui, per questo nostro giovanotto qua?» e qua, a quel loro giovanotto là, gli batté la mano sulla spalla.

«E per chi allora?» rispose lo scagnozzo. «O vi credete forse che quello là con tutto il daffare che ha a Messina, un tale daffare che non ha tempo nemmeno di grattarsi la testa, venne qua, vi credete forse, per guardarsi il paesaggio?»

«E per pigliare lui, per averlo a vogatore in quella regata, solo per avere lui a vogatore, si partì di Messina, arrivò al Faro e là al Faro salì a bordo dello zatterone e gli ordinò agl’inglesi di dirottare qua, perché qua dovevano imbarcare questo giovanotto, eh? imbarcare lui come fosse un personaggio importante, eh, amico, capii bene?»

«Sì, sì capiste bene» gli rispose lo scagnozzo, facendosi a pazientoso. «Lui, lui. E quante volte ve lo devo dire che per il signor Mister Maniàci questo giovanotto qua è qualcuno e a lui gli rappresenta assai, assaissimo?»

«Insomma, bisognerebbe dire che quello che diceste è vero?» fece a questo punto Luigi Orioles, tenendo sempre la mano sulla spalla di ’Ndrja ma senza tenere minimamente in conto che era presente e a un certo momento poteva pure sentire che ne pensava lui. «Bisognerebbe dire che quel Mister Maltese lo tratta veramente come se gli avesse visto la stella in fronte. Eh, per forza, sennò non gli requisiva tutto per lui lo zatterone, fermando ogni trasbordo di merci e cristiani tra Sicilia e Calabria…»

Ora, sentito questo, poteva ancora pensare a quell’occhiolino come a un’arcalamecca d’astuzia? Aveva pigliato abbaglio, inutile dire, anche se l’abbaglio si spiegava perlappunto col fatto che quello era il primo occhiolino che gli vedeva fare a don Luigi e la novità gli aveva dato sbalorditivamente all’occhio, per cui la sua immaginazione si era sbrigliata e ci aveva ricamato sopra senza risparmio. Oh ’Ndrja, ’Ndrja, si disse: ma che vai sfantasiando sopra a quell’occhiolino? che sproloqui di segno trucchigno, di cennare d’armimbrogli e cose del genere? Parla piuttosto di occhiolino babbigno, di occhiolino che non è altro che il tic della mente annuvolata dalla vecchiaia, tic di rimbambinimento, per parlare chiaro. Questo era l’occhiolino che gli stava bene all’occhio di don Luigi, questo, l’occhiolino babbigno: l’altro, l’occhiolino scaltrigno, gli stava bene ai furbi, mentre don Luigi non era furbo, era solo intelligente. Era? Fu, doveva dire, fu, fu intelligente, fu, fu statua pensante. Ti saluto, testaricca, gli veniva di dire, finì l’epoca tua. S’imbabbì, s’infessì, si diceva, sforzandosi di capacitarsene. Eh, sì, Luigi Orioles si fece vecchio e si rimbambinì.

Perché, sennò un don Luigi vecchio stile, stile pensante, non se lo sarebbe mai inghiottito che quel Maltese aveva fatto dirottare lo zatterone lì davanti, sulla linea, per imbarcare lui, ’Ndrja, solo per la sua bella faccia, solo per la stella che gli vedette in fronte. Un don Luigi vecchio stile, la prima cosa che si domandava, era: perché lo fece? perché questo signor Mister s’interessa tanto a ’Ndrja? E quel don Luigi sapeva già la risposta, sapeva che se quel Maltese venne là con lo zatterone, apposito apposito per ’Ndrja, non era di sicuro perché gli vedette la stella in fronte che diceva quell’invaiolato che parlava da ruffiano, nell’interesse, sotto sotto, di fratello e cognato, ma perché gli vedette i muscoli delle braccia, i polsi, e i calli nel palmo delle mani. A un don Luigi vecchio stile gli sarebbe passato subito per mente che quello, il signor Mister, se non era che non sapeva più dove girarsi la testa per qualche vogatore un poco cristiano, vogatore vero, genuino, di mestiere, non vogatore bastardo, giocatore di zecchinetta, e se non era che incontrava il vogatore giusto, quello che pensava lui, il vogatore capace, capace di non farlo sfigurare in quella regata, essì, e ora lo vedevano sullo scill’e cariddi, e ora lo vedevano che arrivava al punto di strambargli il vaeviene agl’inglesi, ordinandogli di dirottare, per imbarcare un certo ’Ndrja Cambrìa, essì, ora lo vedevano. Ma questo, nel caso di quel don Luigi, il don Luigi vecchio stile, stile pensante, pensato: il presente don Luigi invece, aveva perso, a quel che sembrava, il suo bello stile pensante, pensato, ora restava al summosummo delle cose, non ci cogitava più sopra, non ci calava più dentro il suo pensiero, in fondo in fondo, come uno scandaglio. Ti saluto, testaricca, finisti di pensare, tu che se pensavi, pensavi solo a nome e per conto di tutti.

Gli faceva una gran malinconia pigliarne atto, ma poteva non pigliarne atto, vedendo un don Luigi comportarsi più ingenuamente e più spensieratamente, degli stessi pellisquadre? I pellisquadre, difatti, ne erano stati solo impressionati, ne erano rimasti ammutoliti, mentre lui, lui il bosso, gli faceva per giunta, pure l’occhiolino, forse per significargli: eh, che vuole dire nascere con la stella in fronte? Giovanotti che gli vogano o gli fanno da capovoga, anche se la guerra i più li straviò lontano, quello lì, il Maltese, ne poteva trovare a dozzine, da qui a Giardini, Letoianni, Capo Sant’Alessio. Eppure, quando si dice la fortuna, quello s’intestò con te e nientemeno si parte di Messina e scasa qua, sopra lo scill’e cariddi, e qua si getta ai tuoi piedi per farsi dire di sì.

E poi, dopo l’occhiolino, l’illustrissimo don Luigi si metteva a fare il domandiere con quello sciacquapalle: lui, l’eloquente che era, che fu sempre, ridursi semplicemente, miserabilmente a loquente, con l’aria di un padre, ormai mezzo rimbambinito, che si sbavava dalla voglia di risentire come e quanto quel Maltese là, quel pezzo grosso dell’Amgot, ci teneva a ’Ndrja Cambrìa, che ci teneva tanto, che nemmeno se avesse per davvero la stella in fronte. Ed era talmente parlante quell’aria, quell’inchiavatura di voce a padre, che Caitanello, nella sua qualità di padre vero, se ne dovette indisporre tanto, che a un certo punto, senza che c’entrasse né dalla porta né dalla finestra, s’intromise nella discussione:

«Lo sapete che è mio figlio, questo qua?» fece rivolto allo scagnozzo. «Perché, dovete sapere che io sono Caitanello Cambrìa e questo qua è mio figlio ’Ndrja, anzi ’Ndrjuzza Cambrìa, questo qua…» E questo qua, lo diceva come intendendo: questo qua, questo qua con la stella in fronte, questo qua che ribellionò quel signor Mister e fece dirottare lo zatterone degli inglesi, questo, perlappunto questo qua.

Il primo, primissimo inizio della grande incazzatoria di ’Ndrja dovette essere qui, a questo ’Ndrjuzza di suo padre, che non si capiva da dove gli fosse venuto, per la prima volta da che ricordava, di avvezzeggiargli il nome, e proprio con quello scellerato, che issofatto, da quel ruffianone che era, l’aveva ripetuto per dargli una spazzolata a Caitanello:

«Ah, sto giovanotto qua, vostro figlio ’Ndrjuzza è?» fece a fint’incredulo. «Ah, me ne compiaccio, me ne compiaccio sinceramente.»

Caitanello stava forse per dire ancora qualcosa riguardo a quel suo ’Ndrjuzza, ma don Luigi, come non vi facesse minimamente caso, lo fece cadere automaticamente di scena, perché ripigliò a parlare lui, rifacendo allo scagnozzo ancora la stessa domanda, per avere ancora la stessa risposta. Stavolta però, la rigirò dandole un verso un tantinello diverso, curioso:

«Vi domandai» gli fece, «non per altro, ma vi domandai perché qua, in mezzo a st’amici qua presenti, c’era qualcuno persuaso che gl’inglesi erano scapolati qua sulla linea per quell’animalone là» e senza girarsi, col braccio all’indietro, gli fece segno per alto.

«Ma quale animalone?» fece lo scagnozzo, una volta tanto sincero.

«Ah, non lo vedeste ancora?» commentariò Luigi Orioles, più compiaciuto che sorpreso, e poi, girandosi, gli indicò il mare dell’orcaferone: «Là, vedete?».

«Ma dove? dove?» disse il nettorecchi, ombriandosi in faccia, come pensasse che lo pigliavano in giro. «Ma quale animalone? Ma quale?» disse ancora senz’avere fatto il minimo sforzo per vederlo ed era come negasse che là ci fosse realmente l’animalone che diceva Luigi Orioles e per quello che importava a lui, poteva tranquillamente negarlo, perché non era dell’animalone che lui andava in cerca in quel momento, mentre invece negava, semplicemente, che gli inglesi si trovassero là per quell’animalone, semplicemente e alquanto incazzosamente: «Ma quale animalone, quale animalone…». Aveva l’aria disfiziata e gettava disprezzo da tutto il trapunto della faccia: «Ma che nicchinnacchi, che c’entra l’animalone? Ma allora, che vado dicendovi da un’ora? non vado dicendovi che il signor Mister Maniàci venne qua con lo zatterone per questo giovanotto che fa tutto lo sdegnoso? Per lui, per lui e ancora per lui. Ma quante volte ve lo devo dire? Oh, ma siete duro di comprendonio, duro, duro sull’onor mio. O parlo turco per caso?».

Ma guardate, guardate, sentite, sentite, si diceva ’Ndrja, questo sciacquapalle che parla a un Luigi Orioles come fosse uno qualsiasi, un pezzentiere pari suo. Ma c’era pure, d’altra parte, da guardare e da sentire come Luigi Orioles si faceva parlare con le mani in faccia, trattare peggio d’un pellepisciata da quel nettorecchi, c’era da guardare e da sentire un Luigi Orioles che per finta o per davvero, si dimostrava meno, assai meno, di quanto valesse, o perlomeno di quanto valesse una volta, un Luigi Orioles che ci andava garbato, per non dire delicato, con quello scellerato, dando quasi l’impressione di scegliere una a una le parole come per paura, sbagliando, di farlo uscire a scattoso, col nervino inselvaggito. Ma più ci andava col suo e più quello si faceva iattante e sprezzantesco, come certi riatteri, fra i megliomeglio, di loro conoscenza. E un don Luigi, poi, che nemmeno se fossero state questioni di vita e di morte, le risposte che quello gli dava, si sciroppava la sprezzanteria e lo sfottò di uno sciacquapalle e pareva che non lo sfiorasse nemmeno l’idea della malafigura che faceva, l’idea di come si stava infamando, agli occhi suoi perlomeno, non sapeva se anche agli occhi degli altri. Bastava dire che continuava ad appellarlo amico, quello sciacquapalle, e non la finiva di dire che ci si poteva fidare della parola di quell’amico, come se lui lo conoscesse vecchio, d’antica data, quell’amico:

«Insomma, per concludere» fece difatti a questo punto, «stando alla parola di st’amico nostro, lo zatterone degl’inglesi non scapolò qua, sulla linea, per l’orcaferone, ma scapolò per ’Ndrjuzza Cambrìa, signori miei, apposito apposito per lui…».

Se vossia permette, errore fa: credette d’impulso di dire o di sentirsi dire ’Ndrja, ma la voce non gli venne fuori. Il solo fatto però, di averlo pensato, di avere cioè pensato di dire a don Luigi che faceva errore, gli faceva un effetto sconvolgente, un effetto che lo ribellionava tutto. Perché, d’impulso, s’era sentito ribellare a quelle ultime parole di don Luigi: a senso suo, concludeva, parlava per concludere, ma che c’era da concludere? Che voleva concludere con quell’accostamento fra ’Ndrjuzza e l’orcaferone? Che merito era se gl’inglesi erano venuti per lui o per l’orcaferone? C’era forse una gara fra lui e l’animalone a chi faceva da richiamo più forte per gl’inglesi? Il Maltese era di lui che s’abbisognava, d’un vogatore, non d’un orcaferone, e si capiva perché lo scagnozzo si era strambato e come rivoltato tutto, quando l’aveva sentito parlare dell’animalone, e giustamente, dal suo punto di vista.

Anche se solo in pensiero, si era perciò ribellato a don Luigi e il bello era che non sentiva di doversene minimamente pentire. Si sentiva però accalorare la faccia dal rossore di sangue, perché non se lo sarebbe nemmeno immaginato di pensare un giorno di potere dire a don Luigi: vossia errore fa. D’accordo però, che allora non si sarebbe nemmeno immaginato di sentire la voce di questo don Luigi qua, che tutto soddisfatto di quella nenticchieria, diceva:

«E questo, per intanto, fu assodato. Anzi, assudato, sudato».

«Assudato? Sudato?» fece lo scagnozzo con un risolino. «Ma che c’era d’assudare, sudare?»

«C’era, c’era» rimarcò don Luigi, guardando alla compagnia. E poi aggiunse forte allusivo: «C’era, c’era, almeno per noi…».

Per noi: per lui, per i pellisquadre, intendeva dire, per loro che sapevano, cioè a dire, che lui lo sforzo grosso l’aveva fatto non per assodare quello che, stando almeno alle parole di quel nettorecchi, si doveva considerare per assodato, e cioè che il Maltese era scapolato là sulla linea con lo zatterone appositamente per imbarcare ’Ndrja, ma per assodare quello che non stava neanche in mente allo scagnozzo, il fatto, cioè a dire, che gl’inglesi non avevano dirottato là di loro iniziativa, perché gl’interessasse l’orcaferone, col Maltese che approfittando dell’occasione, si sarebbe fatto dare un passaggio per sé e per il suo sciacquapalle, e allora veniva di conseguenza che avevano dirottato là per volere espresso dal signor Mister Maniàci, bracciodestro del Tauno Maggiore dell’Amgot di Messina. Non solo, ma per lui, per loro, doveva essere tanto importante e insieme tanto difficile assodare questo, che don Luigi, ora che l’aveva assodato, a furia di domandare con falso scopo, si sarebbe detto che si pigliava quella libertà di scoprirsi un poco con lo scagnozzo. Ma naturalmente, sino a questo momento, sia ’Ndrja e sia lo scagnozzo, nemmeno li sfiorava l’idea del suo traccheggio di mente.

Qui però, ’Ndrja gli vedette sparire allo scagnozzo quel sorrisetto un poco sfottitorio che aveva sulle labbra; e poi, lo vedette guardare e riguardare don Luigi, corrugandosi e stringendo gli occhi, come se la vista di don Luigi si fosse fatta lontana da lui, e come se qualcosa di quella chiara, bianca e azzurra espressione d’occhi, qualcosa di quella apparentemente ingenua mentalità gli fosse sino a quel momento sfuggita.

Fu questo, fu quello che vedette sulla faccia invaiolata di quell’individuo là, d’un forestiero, che gli ispirò la stessa cosa a lui? O fu invece che ci vedette quello che allora allora si figurava in mente a lui, e mentre gli si figurava, sentiva il sangue venirgli in faccia e avvamparlo di rossore? Era un rossore come d’istintiva vergogna, perché c’era da vergognarsi, eccome, a non averlo capito prima che don Luigi, sotto quell’apparenza di sfessimento, come un rimbambinito che si gingillasse con le parole, stava invece seguendo un suo ragionamento, filando fino fino una sua idea, con quelle domande a entrare e uscire, che sembravano nonsenserie e gli facevano da falso scopo. C’era, e c’era assai, assaissimo, da vergognarsi a non averlo capito prima, ma capito solo in quel momento, quando poteva capirlo chiunque, persino quel nettorecchi di Messina, anche se non si trattava ancora di un don Luigi capito, ma di un don Luigi sinora solo sentito, presentito: ma, si diceva ’Ndrja, poteva fallire con tutto che l’aveva capito quel ribellionamento di sangue, quel rossore che gli si stampava in faccia come una cocente coccarda? E difatti, ne ebbe percosìdire riprova a tamburo battente, e la riprova sembrò che gliela fabbricasse issofatto, di mano sua, lo stesso don Luigi, proprio a quello scopo, si sarebbe detto, proprio per confermargli che l’indizio di sangue era infallibile. Perché lui, don Luigi, si trovava di fatto come in viaggio, in via di ragionamento, e questo era come un segnale d’intesa per dirgli tacitamente che quella che aveva preso, era la direzione giusta per venirgli dietro, seguirlo lungo il ragionamento senza correre il rischio di perderlo di vista: come chi viaggia per terre boscagliose e selvagge, e ogni tanto lascia dei segnali, dei punti di riferimento, qualcosa del suo vestiario, qualcosa di molto personale, di molto suo e notoriamente suo, per fare sapere a chi viene dietro che lui passò di là. E il segnale di riprova che don Luigi gli mise bene in vista a quel punto del suo ragionamento o del suo viaggio di mente, nemmeno a farlo apposta, era rappresentato perlappunto da un fazzoletto che oltre a essere d’un colore di grande rarità per un fazzoletto, di colore bianco cioè, era così notoriamente suo, che nemmeno se avesse avuto ricamato sopra nome e cognome di Luigi Orioles a lettere grandi.

’Ndrja si sentiva ancora caldo in faccia per il rossore di vergogna ed era come se una nuova emozione gli rinfocolasse il sangue con nuove vampate alla faccia. Questo fu quando don Luigi chiamò con gli occhi Masino e gli parlò basso all’orecchio. Masino andò e tornò di corsa col fazzoletto bianco che donna Rosalia o Marosa gli avevano messo sotto l’ascella, piegato e stirato, perché non lo sporcasse con le mani. Il fazzoletto bianco di don Luigi sapevano tutti che significato aveva: quello era il fazzoletto per le labbra, il fazzoletto che gli serviva a don Luigi per asciugarsi le schiumosità di saliva che gli si formavano agli angoli della bocca dopo molto parlare e mai sputare. Gliela conoscevano vecchia quella abitudine da signore, di asciugarsi le labbra con un fazzoletto bianco, invece del solito fazzoletto colorato, perché forse doveva avere pensato che a chi stava a sentirlo, a vederlo parlare, poteva fargli un certo senso la vista di quelle bollicine di saliva che gli schiumavano agli angoli della bocca. Qualcuno però, poteva pigliarla benissimo per una debolezza, quella, o più precisamente, trattandosi di un Luigi Orioles che di avere debolezze, di quelle che in genere s’intendono per tali, non dette mai segno di una particolare specie di debolezza, come fissazione, ticchio, sghiribizzo, o meglio ancora, eccentricità. In questo senso, quella eccentricità era l’unica debolezza che gli conoscevano a Luigi Orioles. Oppure, e perché no? quello del fazzoletto poteva anche essere un vizio: un vizio, non poteva averlo anche lui, come chiunque, un vizio? Anzi, doveva averlo per forza un vizio, anzi era giusto e naturale che ne avesse pure lui uno, qualcuno: sennò, che era, un dio forse? Statua o non statua, era fatto pure lui di carne e ossa, anche se passava per marmorino.

Ad ogni modo, debolezza o mania o vizio, il fatto era che tutte le volte che gli capitava di fare un ragionamento, di fare cioè sputazza, anche se ai pellisquadre gli occhi non gli andavano certo là, agli angoli della bocca, a contargli le bollicine schiumose di saliva, lui a un certo punto, immancabilmente, o fischiava a Marosa, o col solo cennare degli occhi e della testa verso casa, perché ormai c’era come un’intesa, mandava qualcuno di loro sbarbatelli perché gli portassero il fazzoletto bianco, bello pulito, piegato in quattro, e senza aprirlo, tenendolo delicatamente in punta di mano, di mano o manetta, se lo passava agli angoli della bocca quasi assortamente: dopodiché, lo spiegava e piegava al rovescio, se lo metteva in tasca, e ripigliava il suo ragionamento con nuova lena.

Era, percosìdire, come se il fazzoletto bianco facesse parte del suo armamentario pensante e parlante: con un paragone alla lontana, molto alla lontana, veniva da dire che il fazzoletto bianco era per lui quello che è per tanti parlatori il bicchiere d’acqua o la bevuta dal bombolo, per rinfrescarsi la gola secca. Di conseguenza, a ’Ndrja, ma anche ad altri sicuramente, succedeva qualche volta d’immaginarsi che a quel fazzoletto gli mancava solo la parola per parlare, tanta era la schiuma di parole che all’epoca, all’epoca in cui quella testaricca faceva scintille non meno di una forgia di maniscalco, aveva asciugato agli angoli di quella bocca d’oracolo.

Una riprova che lui stesso dava: la riprova che la sua stessa mente era in via di ragionamento, un segnale che la sua testa ricca era all’opera e non per fare chiacchiere e sproloqui, segnale che faceva per chi gli veniva dietro nel suo viaggiare di mente. Una riprova, e per quella volta la riprova, ’Ndrja ora ci scommetteva, ora, che don Luigi gliel’aveva data, dedicata personalmente a lui, che era l’unico là, fra tutti i presenti sullo sperone ad avere pigliato abbaglio. Perché, l’abbaglio, l’aveva pigliato dopo, non prima, non quando cioè credette di vedere quell’occhiolino all’occhio di don Luigi, e lo credette segnale a baccaglio, segno di bazzarioto e armimbrogli, lo credette, di conseguenza, segno e segnale che quella testaricca s’era alterata, con la guerra, da così a così, da mente salomonica, franca netta leale spartana, mente di persona statuata marmorina, a mente e mente di persona tutta diversa e contraria a quella: l’abbaglio non lo pigliò quando credette questo, quando credette cioè che significava questo, quell’occhiolino, ma lo pigliò dopo, quando se ne ricredette, o più precisamente quando gli sembrò di doversene ricredere, e cioè quando vedette la figura pietosa che don Luigi faceva con quello sciacquapalle, uno come lui, sempre eloquente, eloquentissimo, ridotto a parlante imbrogliato di lingua, a miserioso di mente, che si sproloquiava come si pisciasse addosso.

L’abbaglio lo pigliò nel credere che quel testaricca ormai era partito di mente, lo pigliò nel dirsi: s’imbabbì, s’infessì, Luigi Orioles, si fece vecchio e si rimbambinì. Essì, si vedeva come s’imbabbì, essì, come no, s’infessì: eh, ’Ndrja, ’Ndrja, tu, tu t’incretinisti, tu che come un ammuccapastizzi ti vai a inghiottire l’esca con tutto l’amo, tu, tu, che te lo vai a inghiottire che si rimbambinì, te l’inghiottisti, né più né meno, di come se l’inghiottì quello sciacquapalle di Messina, come un forestiero che per la prima volta in vita sua vedeva e sentiva Luigi Orioles, per lui un quilibet qualsiasi.

Ma del resto, il presente Luigi Orioles non era forse anche per lui come lo vedesse e sentisse per la prima volta in vita sua? non doveva per forza pigliarlo alla lettera anche lui, pigliarlo per vero, per vero rimbambinito: con quel modo di ragionare, sragionare, un modo smodo tutto a base, per dirla con Ciccina Circé, di ah, eh, ih, oh, uh, tutto l’istesso del meravigliato della grotta? e con quel modo di baviarsi con le parole, senza scandagliarle più, come stilava una volta, ma sbavandole appena summo summo, come una lumaca sopra le pietrebambine?

Non doveva pigliarlo alla lettera e inghiottirselo per vero, per vero rimbambinito? Questo, questo don Luigi gli risultava a lui, un don Luigi partito di mente, e questo gli risultava non solo per le nonsenserie che diceva, ma anche per come le diceva, un don Luigi che s’era calato i pantaloni davanti a quell’infamone e non solo si sopportava d’essere trattato con boria e iattanza, ma anzi, come per ringraziarlo, l’appellava ossequiosamente signor Sanciolo: e gli risultava, gli era risultato questo, questo don Luigi sbragato e degradato, giusto da quando si era abboccato con quello scellerato di Messina, perché sino a quel momento, a ’Ndrja, gli era parso, più o meno, quello di prima.

Gli risultava, in altre parole, quello che lo stesso don Luigi voleva risultargli: voleva che se lo inghiottisse per rimbambinito e per tale lui se lo era inghiottito. Doveva forse andare a pensare, a immaginare che un don Luigi faceva la scena, recitava una parte? pensare, immaginare che un don Luigi s’era gettato a teatrante: con quella bocca d’oracolo, che ebbe sempre una parola sola, a una sola faccia, un senso, un verso solo di parola, di parlare dichiarato netto, netto come l’aria quando non può esserci alcuna paura di tuoni, un parlare franco leale spartano? Doveva essere un dominiddio per pensare, immaginare un tale strabilio.

S’era inscenato tutto a rimbambinito? aveva voluto che se lo inghiottisse per tale? e per tale se lo era inghiottito. E questo diceva giustappunto che razza di teatrante era il presente don Luigi: perché, e questo non per cercarsi altre scusanti, forse non era tutta colpa sua che se lo era inghiottito, forse era colpa anche, e forse anche merito, dell’arte scenica del presente don Luigi. Però, anche senz’arte scenica, se l’inghiottiva lo stesso per vero: perché, c’era poco da dire e da fare, il punto era sempre quello, ed era che lui non aveva il più lontano sospetto di questo don Luigi col dritto e col rovescio come il panno rosso e nero della divisa dei carabinieri, sopra finto a babbigno, sotto fatto, o rifatto a scaltrigno, anzi non se lo sarebbe nemmeno sognato un don Luigi con la parola a doppia faccia, un don Luigi alterato tanto ai suoi occhi, che gli faceva l’effetto come di uno sconosciuto, come se improvvisamente, per la prima volta, lo vedesse di profilo, dopo averlo visto e conosciuto sempre di fronte.

Però, si poteva dirgli a ’Ndrja: ma non c’era l’occhiolino? Non gli prediceva questo, quel segn’astuto, trucchigno, quel cennare d’armimbrogli? Non gli predicava, forse, questo don Luigi alterato, di profilo? Ma allora, non poteva basarsi su quello, non poteva basarsi sull’occhiolino per scandaliarsi, per sventarlo? Ma come si fa, poteva rispondere lui, come si fa a basarsi sull’occhiolino di un individuo che vi siete figurato sempre come una statua? Come si fa, di punto in bianco, a basarsi sopra un fenomeno di natura, sopra cioè uno strabilio contronatura? a basarsi sopra l’abbaglio d’un lampo in pieno sole? Perché, era come basarsi su questo, basarsi su quello spegnaccendi che partitosi dall’occhio di don Luigi, in un apparire e sparire, impressionava la sua mente come un malo, maligno presentimento, presentimento che però, era contempo come una specie di risentimento, il risentimento di qualcosa di fatale che era già accaduto, anche se nessuno, nemmeno lo stesso don Luigi forse, ne aveva conoscenza o coscienza: che era il primo sintomo di quello stato d’animo, fra presentimento e risentimento, che per tutto il traccheggio di don Luigi non lo lasciò mai, senza mai chiarirselo, e semmai chiarendoselo solo alla fine di quel traccheggio.

Basarsi su quell’occhiolino sarebbe stato, perciò, come basarsi sopra un presentimento: ma quel suo presentimento, come succede sempre coi presentimenti a contatto della realtà, gli uscì issofatto di mente, non appena don Luigi s’abboccò con quell’infamone e pigliò a baviarsi a rimbambinito, anche se quella non era realtà di fatto, ma era, di fatto, irrealtà, scena, finzione.

Sicché il più naturale per lui, qual’era? Non era quello, quello di pensare secondo natura, pensare che quella era legge di natura? Non era quello di dirsi: s’imbabbì, s’infessì, don Luigi, s’invecchiò e si rimbambinì?

Era tanto vero questo, tanto vero che sull’occhiolino non avrebbe potuto mai basarsi, che lo stesso don Luigi doveva essersene reso conto e difatti, per dargli segno e segnale che lui era all’opera, segni e segnali che lui potesse infallibilmente riconoscere, era tornato all’antico, al fazzoletto bianco in primis.

Erano come boe galleggianti che don Luigi, e su questo almeno ci avrebbe giurato, gli gettava sotto gli occhi, incitandolo tacitamente a seguirlo in quella sua navigazione che aveva una rotta apparente che tutti vedevano, e una rotta segreta che sapeva lui solo. Specie di boa di segnalazione era il tono di voce che aveva avuto per dire: e questo intanto è assodato, o per meglio dire, assudato. Altra boa di segnalazione era il tono che aveva avuto per rimarcare allo scagnozzo, senza ammettere repliche: c’era, c’era… un tono che non ammetteva repliche, per cui allo scagnozzo era morto sulle labbra il risolino che aveva fatto, a sfottò, nel domandargli che c’era da assodare e assudare. E boa di segnalazione era in specie il famoso fazzoletto bianco.

Ora, queste boe di segnalazione, questi segni e segnali di riconoscimento che gli gettava sotto gli occhi, a ’Ndrja, a prima vista, dicevano che don Luigi seguiva un’idea, dicevano che la testaricca era all’opera: gli dicevano questo e stop. Perché, se per necessità di forza maggiore, ricorreva al suo antico, naturale armamentario di ragionatore, e con inchiavatura di voce e fazzoletto bianco segnalava che stava seguendo un’idea, questo contempo non significava che l’idea la seguiva al modo antico, secondo il modo di ragionare, cioè, del don Luigi vecchio stile. Ora, oramai, un anticipo del modo come la seguiva gliel’aveva dato: con quale stile nuovo, nuovo di zecca, con tutt’un traccheggio di fare e di dire a baccaglio, trucchigno, con quel segn’astuto, quel cennare scaltrigno, quell’occhiolino all’occhio: gliel’aveva fatto vedere come la seguiva, con testa ricca, ma non con bocca d’oracolo, con la testa ricca però, del presente don Luigi, un don Luigi alterato dal passato don Luigi, alterato come la notte dal giorno.

Quella, l’uscita in scena, doveva essere stato il più forte da fare per lui: dopo, difatti, si era concesso qualche libertà, lasciandosi vedere un poco in faccia al naturale, con quei segni e segnali di riconoscimento. Ed era qui, al momento che il detto don Luigi gli si svelava alzando la maschera del teatrante, era qui che differivano, lui e lo scagnozzo: era qui, ora, che faceva differenza conoscerlo come per la prima volta, e conoscerlo invece da prima, da sempre. Perché, allo scagnozzo che non lo aveva mai saputo né visto, non gli doveva costare niente dirsi: e bravo, bravo e bravo, questo gran cascettone che si baviava tutto come fosse rimbambinito e invece, a quel che sembra, faceva la scena, recitava la parte, aveva qualche idea in testa, l’amico. Che gli poteva costare allo scagnozzo dire questo d’un quilibet qualsiasi? Un tipo come quello, per giunta, come quello che diceva lui, cascettone e scaltrigno, per lui era mangiare di tutti i giorni, era tipo notorio per lui, e più che conoscerlo, era riconoscerlo, riconoscere un amico degli amici. E quella, in testa a lui, doveva apparirgli forse una fortuna.





Ma lui, lui che lo conosceva da sempre, col suo naturale di carattere marmorino, il suo ragionare dichiarato, netto, franco, leale, spartano, poteva più dire di riconoscerlo in questo soggetto alterato, in questo tipo girato tutt’al contrario, poteva dire di conoscerlo più, di più? Anzi, meno, per niente addirittura: per lui era esattamente come nascesse in quell’istante. Sicché era ancora allo stesso punto, al punto di partenza, era ancora a prima, ancora a quella prima, sconvolgente impressione dell’occhiolino, che era come di vederlo tutt’a un tratto di profilo, dopo averlo visto sempre di fronte, quasi si trattasse di un’altra persona, tutta diversa, diversa e di contrario naturale, da quella sempre conosciuta, una persona della quale sapeva di sapere meno di niente, e cioè solo quello che vedeva in quell’istante, della quale, in altre parole, sapeva di sapere solo quello che gli diceva la sua impressione, e sarebbe a dire, che non gliela contava giusta con quell’occhiolino, ma sapendo pure che quello era il meno del più che c’era da sapere.

Perché, anche se in più, ora, sapeva e poteva dire che seguiva un’idea, con questo, poteva dire forse che ne sapeva di più? Non doveva dire invece che ne sapeva di meno? Perché, si diceva, che idea poteva essere quella? La seguiva forse col suo vecchio stile, col suo modo di ragionare alla luce del sole: dichiarato, netto, franco, leale, spartano? L’aveva forse dichiarata così netta, stile suo, l’idea che seguiva? No, né netta né sporca. Bastava pensare questo, pensare che l’idea se la teneva incascettata fittafitta nella sua testa e la seguiva alla ladricella, sottomano, sottoparola anzi, bastava pensare questo, per capire che quello non era più, per niente, proprio per niente, il suo antico modo di ragionare, che quello anzi non era più modo suo, ma modo di tutti, era il ragionare alla moda che fu sempre di individui della specie di quello scagnozzo là, all’epoca di pace, e figurarsi all’epoca di guerra, anche se per gli individui di quella specie là, ogni epoca è sempre epoca di guerra e dopoguerra. Di quel don Luigi bello d’una volta, se veniva a ragionamento con questo o con quello, coi riatteri e col signor Cama: la testaricca è all’opera, dicevano, e quello, dichiarato netto franco leale spartano, era il suo unico modo di essere all’opera, e qualsiasi altro modo sarebbe stato inconcepibile. Ma ora, era all’opera, ora? Ragionare a baccaglio, a doppio senso, ragionare di fronte e di profilo, col falso scopo, era essere all’opera, questo? Non era invece fare l’Opera, questo, l’Opera dei Pupi, s’intendeva? Non era fare contempo pupo e puparo, fare Orlando e fare Gano, fedele e infedele, cristiano e maomettano?

Ora, se il ragionare non era più vecchio stile, neanche le idee ragionate, bisognava pensare, dovevano essere più vecchio stile, perché quello, il modo di ragionare dichiarato, netto, franco, leale, spartano, se era un modo ideale di ragionare, lo era in conseguenza dell’idea che lo ispirava, e difatti l’idea è la madre e l’ideale è il figlio. Per questo, si smidollava a pensare, a dirsi che idea poteva essere quella per seguirla come la seguiva? Che idea o che mira, per persuaderlo a gettarsi allo sbaraglio, a fare il teatrante con quello scellerato, a fare la parte di quello partito di mente, sino al punto di calarsi i pantaloni davanti a quell’infamone, tutto sprezzante e iattante? Ma esisteva, poteva mai esistere una tale idea, tanta e tale idea, da persuadere un uomo di quello stampo a svergognarsi e infamarsi di questa sorta di maniera? Poteva esistere, esistere ed essere idea senza ideale? esistere ed essere un’idea come mira, non un’idea come ideale? Una volta, all’epoca di pace, per Luigi Orioles non esisteva nessuna specie di mira, ma non esisteva in specie tale mira, mira tale, che per seguirla, per arrivarci, un uomo come lui, col suo stile incarnato, ideale, di ragionare, si dovesse degradare sino a quel punto, si dovesse, da quello che era, uomo marmorino, che sembrava non lo potesse intaccare né ferro né fuoco, alterare sino a questo punto.

Ora però, anche se si giocava la testa che era questo, questo che pensava, che stava succedendo, ora ’Ndrja, cambiando registro, si domandava se per caso non la stava facendo troppo tragica: quelle, non erano, per caso, conseguenze che tirava lui, travagliando troppo di fantasia, con occhiolino e fazzoletto bianco? Bisognava ancora vedere, sentire dove intendeva arrivare, dove arrivava, con quel suo ragionare incascettato, tutto recondita mente. Ormai, questione di tempo era: don Luigi, prima o poi, doveva arrivare a una conclusione, doveva arrivare alla fine, al finale del suo teatrino.

Si era già rimesso all’opera, aveva ripiegato in dentro il fazzoletto bianco e si era rimesso all’opera:

«E scusate» stava dicendo allo scagnozzo, «chi sarebbe quello lì, il Maltese? che grado ha, che specie di autorità è, per dare ordini agl’inglesi, un maltese, un maltese di Malta?». E poi, siccome non era il primo maltese, quello, che conosceva e a La Valletta c’era stato cento e una volta, aggiunse: «Perché, vedete, suona strano un maltese che gli fa l’autoritario agl’inglesi. Non si seppe mai, e permettete che me ne meraviglio, di un maltese in grado di dare ordini a quei milordi, milordi a Malta come al paese loro. Qua, invece vediamo gli inglesi che subito lasciano di fare il loro ordinario servizio di ferribò tra isola e continente e gli mettono lo zatterone al suo completo servizio, loro milordi, inglesi e marinai, e lui, maltese e civile. Per questo, mi smidollo a capire chi può essere, chi può non essere».

«Come chi può essere, chi non può essere? Vi pare forse che è don Nullo? È il signor Mister Maniàci, lo sbrigafaccende dell’Amgot, il bracciodestro del Tauno Maggiore, e tanto per sapervi regolare, mentre al suo principale nessuno gli ha mai visto la faccia, lui oramai lo conoscono tutti come il pezzo da due soldi. Lo vedete questo bracciale di riconoscimento? A tutti noi con questo bracciale al braccio ci comanda lui, perché lui è il fattotumo dell’Amgot, resi l’idea? E difatti, il Tauno Maggiore si affida a lui per la qualunque: a lui per dargli da mangiare alla popolazione, a lui per il servizio della spazzatura, a lui per rappresentarlo quando gli agenti inglesi con le MP sull’elmetto vanno a pigliare i caporioni fascisti per mandarli al confino, a Padula, e a lui sinanche per questa regata qua che si deve correre, tra inglesi americani e perlappunto noi messinesi. E sapete, il Tauno Maggiore, perché si affida a lui? Perché parla sia la lingua sua d’inglese e sia la lingua nostra di siciliani: dimodoché, con l’orecchio dell’inglese piglia gli ordini e con la lingua dei siciliani li esegue. In poche parole, per la qualunque ci vuole lui e all’Amgot, subito dopo il Tauno Maggiore, viene lui. Capiste chi può essere, chi è, il signor Mister Maniàci?»

«Capii, capii» fece don Luigi, come fosse rimasto impallato da tutta l’importanza del Maltese. «In una parola, un’autorità, eh?» fece ancora come per precisarlo e poi con un tono che faceva sentire non si capiva che mira, mira della mente, non degli occhi che cennavano a mare, allo zatterone, aggiunse: «Autorità a terra e capitano in mare, eh?».

Lo scagnozzo non afferrò l’allusione, ma nemmeno ’Ndrja l’afferrò, nemmeno a quel punto si spiegò quell’allusione al Maltese, capitano a bordo dello zatterone. Lo scagnozzo, in ogni modo, lasciò perdere don Luigi, dedicandosi, benvolonté, a quel che sembrava, a Caitanello, che fra quella domanda che non voleva risposta e la risposta che non veniva, s’intromise per la seconda volta in quella discussione seria, per dire un’altra delle sue babberie:

«E st’autorità, se vi seguii giusto al ragionare vostro, st’autorità detta signor Mister gli dimostrò a ’Ndrjuzza Cambrìa tutta quella preferenza, e persino quel benvolere che diceste prima?».

In due o tre però, non aveva quasi ancora finito di dire la sua babberia, lo tirarono da una parte, contempo che lo chiamavano, quasi scandalizzati: «Don Caitanello? Don Caitanello?» come lo richiamassero al dovere, come se cioè col solo chiamarlo per nome, col solo tono di voce che ci mettevano a chiamarlo, in due sole parole, quelle là, quel don e quel Caitanello, che nemmeno erano parole, gli dicessero: e fate parlare don Luigi, perdio, non rompetegli il filo. Allo scagnozzo però, era chiaro che gli andava a genio più il soggetto Caitanello, che quello don Luigi, che fra l’altro, doveva sembrargli anche lui, come a ’Ndrja, tutt’un soggetto a cazzodicane.

«Benvolere?» ripigliò perciò a ruffianeggiare quello sciacquapalle. «Stravede per vostro figlio ’Ndrjuzza, sull’onor mio, stravede. Ma che vi devo dire, che le altre cinquecento lire per dargli le mille lire a vostro figlio, le tira fuori lui, di tasca sua, pure questo vi devo dire?»

Vera o no, sapeva che la cosa li avrebbe impressionati e difatti, i pellisquadre girarono gli occhi sopra don Luigi come per spiargli in faccia se pure lui lo teneva in conto, quel nuovo particolare. Don Luigi però, stava come su di un piede, gli occhi chiusi, la faccia girata un poco verso l’alto, la bocca mezz’aperta: stava cioè, come quelli che interrotti mentre parlano, chiudono gli occhi come per isolarsi dall’apparolamento degli altri e non farsi uscire di mente il filo del ragionamento e poterlo ripigliare dal punto preciso lasciato in sospeso per colpa degli altri che ci hanno messo bocca. Però, stava pure come quelli che chiudono gli occhi per non distrarsi a guardare, concentrando tutti i loro sensi nell’udito, sicché stando con gli occhi chiusi, gli orecchi li rizzano come cani alla misa.

Naturalmente, tutti dovettero persuadersi che quella era precisamente la posa di chi aveva già sentito quello che c’era da sentire, e ora vagliava fittofitto quello che aveva sentito, e per questo forse lo scagnozzo gli dette ancora dell’altro da sentire:

«Questo vi devo dire?» ripeté tutto pazientoso, ripigliando a parlare. «O vi devo dire quello che diceva a ognuno di quella diecina di sbarbatelli che ingaggiò per la regata? Gli diceva, papale papale: tu figlio di dio, tu, tu come tu, in quanto a capacità tue, tu insomma, nudo e crudo, tu non vali neanche un cerino sparato, non vali neanche il fiato che sto consumando per dirti che non vali. Però, facciamo il caso, che come per grazia divina, mi viene e mi voga, anzi mi capovoga cioè a dire, mi fa, tanto per riuscirvi chiaro, da capovoga un certo giovanottazzo che dico io, allora m’abbasterà lui solo per farmi la regata e non farmi sfigurare, lui solo, anzi, m’abbasterà e avanzerà. Capite? Stravede per lui, stravede al punto che non volendo, offende gli altri, dicendogli in faccia che non valgono nemmeno un cerino sparato e questo, per certuni che il sottoscritto conosce di persona, non lo dovrebbe proprio dire.»

Gran disonesto, commentariava ’Ndrja fra sé e sé. Per certuni, dice, non dice fratello e cognato, li conosce di persona, dice, non dice che meglio ancora di lui li conoscono questura e carcere di Carrubbara.

«Due giovanotti, con un paio di polsi così…»

Scellerato, con un paio di polsi così, dice, ma non dice com’è che se li potettero fare i polsi così, giocando giorno e notte a zecchinetta.

«Eh, santommaso? E ora ve la faceste l’idea di quanto ci tiene a voi il signor Mister Maniàci?» finì di dire quel bazzarioto, rivolgendosi inaspettatamente a lui.

«Non è putacaso che v’illudete che m’impallate pure a me?» gli fece ’Ndrja, un poco a lui e un poco anche al signor don Luigi e ai signori pellisquadre. «A me, voi non m’incantate con la vostra chiacchiera.»

«Oh, però» fece lo scagnozzo a meraviglia, «che gran santommaso siete. Oh, voi, di niente e di nessuno vi fidate voi? Sempre con mano volete toccare? Però, se non vi fidate di me, degli occhi vostri vi dovreste fidare, e il signor Mister Maniàci è là, è qua, lo vedete con gli occhi vostri, no? E allora, c’è più prova di questa che si partì da Messina e vi scapolò qua, davanti a voi? E tenete presente che vogatori ne trovò per questa riviera, sbarbatelli sì, ma abbastanza impostati, anche se non si possono paragonare a voi, nemmeno a dirlo. Insomma, l’armo, le dodici voghe per la regata, volendo, le avrebbe già e non lo farebbero affatto sfigurare. Ve lo dissi che dice. Queste sono scartine, dice, non hanno né la figura né la bravura di quel giovanottazzo di Cariddi. Con lui, a capovoga, forse piglierebbero piglio pure loro, e per questo dico che se mi voga lui, mi vogano tutti, pensate, pensate che bellezza sarebbe, Sanciolo. E sennò glielo dico francamente a quell’antipatico di Tauno Maggiore, che sta lancia messinese per la regata, se la può levare dalla testa, perché con questi scarti e scartine che si potettero trovare, proprio non si può fare. Sentiste che dice? Ve la fate un’idea? Tutt’all’inutile il sottoscritto gli parla a tupertù. Ma vossia, gli dico, vossia che si mise in testa, di vincere la regata per caso, che vuole a ogni costo quel giovanottazzo di Cariddi? Ma a lui, di st’orecchio gli entra e di st’altro gli esce. E intanto quei poveri figlidimadre stanno là a domandarsi se viene o non viene, sto cariddoto con la stella in fronte. Ormai, hanno pure curiosità di vedervi per quanto vi decantò il signor Mister. Naturale, a furia di sentirlo come vi vanta, mattino pomeriggio e sera, a furia di sentirgli dire, ore e momenti: il cariddoto, se mi voga e capovoga lui, a me mi dà soddisfazione grande, grandissima, una specie speciale di soddisfazione, una soddisfazione tale, che se mi voga e capovoga lui, parola d’onore, vi piglio tutti, tutta la dozzina, perché mi vogate voi e per me è come se mi vogasse lui solo. Mi voga, mi capovoga: il signor Mister non fa che dire che il cariddoto gli dà una grande soddisfazione se lo voga e capovoga lui, e si capisce che quei giovanottelli s’incuriosirono assaissimo di voi. Ma come sarà sto cariddoto, come sarà, che specialità avrà sto cariddoto, si domandano di continuo. Anzi, se vi devo dire, non dicono il cariddoto, ma il beniamino, perché così v’intendono: il beniamino, il beniamino del signor Mister, e da questo vi potete immaginare…»

Quello che immaginava ’Ndrja era esattamente la stessa cosa che quello scellerato non osava dire apertamente, ma che si capiva benissimo dal tono di voce allusivo, losco e ruffianesco, che pigliava ogni due, tre, quasi naturalmente, e persino quasi sinceramente, per ripetergli quanto il Maltese ci teneva a lui, e come stravedeva per lui e non ne poteva proprio fare a meno. Quando, per esempio, gli svelava, come per fargli un complimento, che quegli sbarbatelli l’intendevano il beniamino, il beniamino del Maltese, e si dicevano: oh, questo qui se ne muore dalla voglia di farsi vogare da quel giovanottazzo, e che ce l’ha d’oro sto cariddoto, che ce l’ha d’oro l’impalata, nel dire questo l’invaiolato pareva sottintendergli che il Maltese non doveva essere maschio giusto e fedele, maschio, insomma, sano sano, se aveva un giovanottazzo per beniamino e non faceva che vantarlo, non faceva che dire: se mi voga, se mi voga lui, mi solleva, mi ristora e ricrea, con parole così, a doppio senso. Quell’infamone, in una parola, pareva proprio sottintendergli che dalla passione che aveva preso per lui, per lui giovanottazzo, con la scusa del vogatore, poteva farsi un concetto del Maltese, il concetto che si trattava di uno di quelli che le femminote, quelle ’spert’espertissime della materia, chiamavano femminomi, concetto in conseguenza del quale, secondo quell’infamone, lui doveva sentirsi tutto lusingato e premiato di sapere di essere il beniamino del Maltese.

Ora che figura ci faceva lui a sentirsi passare per beniamino di un femminomo sulla bocca di quel ruffiano? Doveva salirgli per forza il sangue agli occhi, e l’incazzatoria che gli veniva da questo e da quello, da quello strabiliante don Luigi, da Caitanello e dallo scagnozzo, dall’occhiolino e dall’appellativo di ’Ndrjuzza, l’incazzatoria dalla quale si sentiva viavia gonfiare di rabbia, per ora si tratteneva, ma a un certo punto doveva fatalmente scoppiargli. E tanto per cominciare, non appena sentì quell’intesa di beniamino, la sentì e gli sonò male, si alterò in faccia di colpo. Anche se non si trattava ancora di quello che poteva essere la sfuriata dell’incazzatoria, ma solo un’avvisaglia di quella, s’avventò sopra lo scagnozzo:

«Peuh» gli fece, afferrandolo con la mano sinistra per la pettorina e come sputandogli in faccia. «Peuh, infamone che non siete altro. Peuh, lurido individuo.»

E mentre con la mano sinistra lo teneva agguantato stretto fra la pettorina e la collarina, con la mano destra pareva gli pigliasse le misure per sbattergliela sulla faccia, sulla bocca. Impallidendo, lo scagnozzo si rincalcò sotto, tirando indietro la testa, ma subito, con l’occhio clinico che ormai doveva avere per quelle situazioni, dovette scandaliarsi che ’Ndrja più in là non andava:

«Ma che vi successe? Che vi feci?» mezzo mormorò e mezzo gridò, con la voce nella strozza, non appena si rese conto che batosche non ne buscava, se non sbagliava ancora a parlare.

«Ah, disonesto, disonestazzo, gran facciadibronzo di battitorediportone. Solo voi, con quella faccia di spudorato mi potete domandare che mi successe.»

«Ma che vi feci? Che vi dissi?» insistette quello, facendo la faccia a pietoso. Ma contempo, si vedeva che il pallore gli andava via dalla faccia trapunta dal vaiolo e vi riappariva il colorito giallino naturale. «Ma che gli feci? che gli dissi? Ditelo voi che gli feci, che gli dissi, avanti, avanti, ditelo voi…» Si rivolgeva ai pellisquadre, ma questi era come non lo sentissero nemmeno. Però, mentre lui, ’Ndrja, continuava a ripetergli sulla faccia: «Nfamone, nfamonazzo, ve la faccio inghiottire st’infamità, con tutti i denti ve la faccio inghiottire» e quello, tentando di levarglisi dalle mani, si sforzava di farsi uscire la voce per dire: ma quale infamità, quale infamità, Caitanello se n’uscì a padre e gli fece:

«Avanti, finiscila, ’Ndrja» che era quasi quasi come dare ragione a quell’invaiolato, e menomale che per questa volta gli aveva fatto la grazia di non chiamarlo ’Ndrjuzza.

Ma non bastava Caitanello, s’intromise per giunta pure don Luigi, che lo scagnozzo non se lo voleva inimicare a nessun costo e con quel suo gran fare diplomatico, rivolgendosi a Caitanello perché a ’Ndrja non c’era potenza che lo guardasse in faccia o gli parlasse diretto, gli fece:

«Oh, maniscolo ci tornò ’Ndrjuzza, vero, per davvero maniscolo» intanto, senza però levargli la mano dalla spalla, continuava a guardare dall’altra parte con un sorriso sforzato, che era anche questo come rispondere a quell’infamone e dargli ragione a lui e torto a ’Ndrja.

E quello difatti, ripigliò subito acqua e riuscì di nuovo al naturale, anche se ’Ndrja fremeva ancora e stringeva i denti come fosse tutto un fascio di nervi, guardandolo che pareva lo volesse fulminare con gli occhi:

«Padre, Figliolo e Spirito Santo…» si mise a recitare quel ciarlatano. «Oh, ma questo mi fa fare la croce con la mano manca. Ma chi mi porta a me, mi domando e dico, chi mi porta a fare di st’opere pie, se poi, per ricompensa, mi devo sentire dire nfamone e nfamonazzo, sentire dire che faccio nfamità? Perché, alla finfine, ci guadagna questo, uno, col suo spirito d’umanità.»

«All’anima dello scellerato» gli fece scattosamente ’Ndrja. «Spirito d’umanità, eh, spirito d’umanità… Ci vuole la vostra faccia, la vostra facciadibronzo scalpellata, ci vuole, per parlare di spirito d’umanità. Tacchìate, tacchìate, vi dissi, nfamone, tacchìate, lesto lesto, perché sennò, a Messina non ci tornate sano.»

«Ma perché? perché?» si mise a domandare allora lo scagnozzo, rivolgendosi a questo e a quello, con la faccia a vittima. «Mi spiegate perché si fissò con quest’ingiuria? Che gli dissi, che gli feci io di tanto infame? S’offese forse perché gli dissi che quegli sbarbatelli lo chiamano innocentemente il beniamino del Maltese? S’offende per questo? Oh, invece di gloriarsene, s’offende? O ancora non ci crede per caso e lo piglia per sfottò che gli dicono il beniamino? non ci crede ancora per caso che per quello: o il cariddoto o il cariddoto? Ma come? e c’è più prova di questa che quello lì, con tutto che a Messina non ha tempo nemmeno di grattarsi la testa, lasciò fottere ogni cosa e venne qua per lui, gli venne qua, sino ai piedi? E non gli devo dire che è un gran santommaso? Oh, ce l’ha qua, sotto gli occhi, e ancora diffida. Ce l’ha qua, là, là, sullo zatterone ce l’ha, che se gli dà una voce, quello si precipita, e allora, visto che non si fida del sottoscritto, perché non gli spia: vossia è vero che venne qua apposito per me? vossia è vero che non può fare assolutamente a meno di me per quella regata? Eh, perché non glielo spia? Che gli costa?»

«E difatti è proprio quello che avevo in mente di fare, non perché me lo dite voi…»

«Oh, quello varcò mari e monti…» andava però, proseguendo lo scagnozzo senza interrompersi. «Oh, un pezzogrosso come lui, gli venne sino ai piedi, disposto a tutto pur di imbarcarselo, disposto, sull’onor mio, a piantare le tende qua, se non se lo porta a Messina, e succede invece, succede…»

«Succede, succede…» fece don Luigi, che stava da un pezzo con gli occhi chiusi, calcando la voce come per fargli intendere che la parola, ora, passava a lui, a lui che sapeva benissimo quello che succedeva, e in quel momento, dato che parlava con gli occhi chiusi, aveva l’aria d’un orbo indovinaventure.

A questo punto però, quel gran diplomatico aprì gli occhi e tornò al mondo, riaprì gli occhi e risalì di scena come avesse aspettato giusto quel dato momento, quella data parola: e dando stranamente l’impressione di ripigliare il ragionamento che aveva dovuto sospendere, quasi allo stesso punto in cui Caitanello lo aveva interrotto. Si sarebbe detto insomma, che mentre lui se ne stava a occhi chiusi, gli altri lavoravano per lui, come sapesse che gli altri sarebbero venuti, prima o poi, a un punto, a un passaggio dove lui avrebbe potuto pigliare parola, ripigliando al volo il filo del suo ragionamento o sragionamento, quello che era.

«Succede» fece, «succede…» ripeté ancora, calcando la voce per avere completo campo «succede, da quel che fate capire, succede che se il nostro ’Ndrjuzza qua gli domanda…»

«Duemila lire?» lo interruppe quello. «Gliele dà. Tremila? Gliele dà, gliele dà. Al vostro ’Ndrjuzza gli dà questo ed altro, ve lo dice Lillo Sanciolo che sarei io.»

Luigi Orioles allora, per un’ispirazione del momento, venutagli dalle parole dello scagnozzo, che del resto, lui stesso gli aveva quasi messo in bocca, invece di andarci ancora a tempo a tempo, dovette decidersi invece a stringerli, i tempi, e a spararsi la meglio:

«Questo ed altro, dite voi, eh?» fece pigliando un tono di grande, vero commediante. «E che altro, che altro gli darebbe? Piccioli, sì, ci credo, qualche mille lire in più, tanto la zecca loro ce l’hanno, la zecca di quelle Amenlire. Ma ammettiamo che ’Ndrjuzza Cambrìa gli domanda una qualcosa, una qualsiasi cosa che gli viene in mente a lui, voi mi volete sostenere che il vostro signor Mister gliela dà?»

«E voi fategli, fategli fare la prova al vostro ’Ndrjuzza, fategli domandare un qualcosa e così lo vedete con gli occhi vostri. Ditegli, ditegli al vostro ’Ndrjuzza di fare la prova, avanti, diteglielo, forza.»

Don Luigi aprì la bocca, ma prima che potesse dire una sillaba, ’Ndrja si gettò quasi immediatamente a parlare lui, come per levargli la parola:

«La prova, se non la finite di chiamarmi ’Ndrjuzza» gli fece allo scagnozzo, «la faccio sopra a voi, la prova. A calci in culo la faccio, se non tacchìate. E quante volte ve lo devo dire? O volete che faccio la prova di gettarvi a mare a calci in culo, eh?»

Con la coda dell’occhio, ’Ndrja vedeva che don Luigi, la parola in punta in punta, stava con gli occhi bassi e non li girava nemmeno un poco a dargli un’occhiata mentre lui minacciava lo scagnozzo: aspettava solo che finisse di parlare, ma aveva l’aria di sentire solo il suono della sua voce, come fosse occupato tutto a non lasciarsi sfuggire di mente quello che aveva pensato di dire allo scagnozzo. E difatti, zittitosi lui, in quello che disse allo scagnozzo, ’Ndrja fece caso come non tenesse in alcun conto la sua sfuriata, come se effettivamente non l’avesse sentito, non solo, ma anche, quello che era peggio, come se quella specie di purparlé che stava avendo con quel miserabile, lui, ’Ndrja, non lo riguardasse minimamente: parlavano di lui, decidevano per lui, ’Ndrja o ’Ndrjuzza, era continuamente sulla bocca di tutti e due, facevano e sfacevano con lui, senza lui, era insomma il soggetto principale, anzi unico, del loro traccheggio, però don Luigi lo teneva in conto, né più né meno, d’un pupo, ma di quelli che all’Opera si chiamano scagnozzari e che un paladino ammazza perlomeno a due alla volta.

«Ah sì?» ripigliò don Luigi a fint’incredulo. «Per davvero parlate? Per davvero lo dite che se putacaso il nostro ’Ndrjuzza qua esprime un qualche desiderio, il signor Mister Maltese issofatto gliel’esaudisce? Ah, sì?»

«Latte d’uccello, vi ripeto e dico» gli ribadì quello, mezzo seccato per quel che doveva dire e ridire. «Se ha desiderio di latte d’uccello, pure quello gli soddisfa, pure il latte d’uccello. Ve lo devo dire un’altra volta? Volete che ve lo metto per iscritto? Latte d’uccello, vi devo dire di più?»

«Lasciatelo stare il latte d’uccello» disse a mormorio, come parlasse sottovoce, in cuor suo almeno, don Luigi.

«Ma allora come ve lo devo dire, in che lingua, che oggi come oggi, il signor Mister Maniàci, con tutto che è una potenza a Messina, per il sì o per il no dipende interissimamente dal vostro ’Ndrjuzza? E volete che non gli dà pure il latte d’uccello se glielo domanda? Ma com’è che non vi capacitate? Che prove vi devo portare, per la madosca? Che mi fate parlare a fare ancora? St’amico qua, il qua presente signor ’Ndrja, nemmeno se glielo mettiamo in musica, si risente: e non lo vedete? non si degna e non ci degna, il santo è di marmo e non suda. E che pretendete che vi dico ancora? Da quell’ingenuazzo che sono, subito, issofatto, vi dissi il mio pensiero, nudo e crudo, fedele fedele, anzi, più fedele con voi, che con chi mi dà da mangiare: e che mi buscai per ricompensa? Mi buscai che sono un infamonazzo. Oh, ma vi rendete conto? Uno viene per fare un bene, viene perché pensa: al giorno d’oggi, mille lirazze gli risolvono la situazione a quel marinaio di Cariddi, per cui, anche se il giovanotto non la vede bene, la cosa, dato che passò i cazzi suoi in guerra e ora non si vorrebbe esporre a qualche rischio, il dovere mio, di paesano e d’amico, è di tentare di tutto, di tentare le umane cose, pur di persuaderlo. Uno viene perché pensa questo e…»

«E si capisce» lo interruppe ’Ndrja. «Dovete persuadere il marinaio di Cariddi, perché sennò il Maltese quella regata non la può fare con quei quattro spratici che trovò, e allora, fratello e cognato vostri, quel biglietto da mille a testa, lo vedono col cannocchiale, eh?»

«Sentiste? Eh, lo sentiste l’amico?» continuò di scatto lo scagnozzo, facendo segno a don Luigi verso ’Ndrja. «E questo è quello che si guadagna a fare del bene. Ma te lo meriti, Lillo Sanciolo, questo tu ti meriti, che ti gettano infamia ti meriti, caro Lillo Sanciolo, perché così ti castighi e un’altra volta non ti fai pigliare dal sentimento, non ti metti in testa di partirti di lontana via per venire a dire a un certo ’Ndrja Cambrìa: da paesano a paesano, v’avverto che voi gli fate genio al signor Mister Maniàci, che se non lo sapete è il fattotumo dall’Amgot di Messina, perciò, se ci sapete fare, voi mi capite. Vossia non c’è bisogno nemmeno che sbarca, gli dicesti al signor Mister, al marinaio glielo vado a dire io, e penso che basta che gli dico che vossia fece sta cosa fuori dell’ordinario e fuori pure della regola sua, e venne qua di persona, in segno di preferenza, venne qua con la scorta d’onore, per pigliarlo e portarlo a Messina, giusta l’intesa che c’era di vogargli a vossia in quella tale regata. Gli basta questo al marinaio, perché gran bonfigliolo mi parve, e subito viene e s’imbarca. Quello che fate voi, Sanciolo, ben fatto sia, mi rispose il signor Mister…»

«E invece mal fatto fu» commentariò ’Ndrja, pigliando ancora parola. «Mi meraviglia anzi, mi fa proprio specie che quel Maltese si fidò di voi, visto che lo vedemmo come vi trattava, una vera pezza da piedi, io e l’amico mio che era in compagnia mia, là per la riviera…» e ’Ndrja girò gli occhi, cercando Masino come a testimone.

«Vi disgustai, eh? Disgusto vi faccio, eh? Ragione, ragione avete…» fece lo scagnozzo, masticando amaro e smorfiando con gli occhi un poco a malandrino, come per dire: le mani legate ho, sennò, sennò. «Ragione, ragione avete» ripeté fra i denti e poi, battendosi tutte e due le mani sulla faccia, come si pigliasse a schiaffi: «Ah, Sanciolo, Sanciolo, tu e il tuo cuore di merda. Tu, tu, col tuo boncore, ti meriteresti…».

Fa la scena, lo scellerato, pensò ’Ndrja. Dà a intendere che non si perdona e si castiga per il suo boncore. Si pretenderebbe d’essere commiserato, l’infamone. Si fa a vittima. E si faceva talmente bene, che se si escludeva don Luigi, più o meno tutti i pellisquadre, con gli occhi, si soffermavano prima su quel bazzarioto e poi gli davano una sguardata a ’Ndrja, e senza alcunissima ombra di rimprovero, sembravano fissarlo come da dietro un velo di tristezza e di nostalgia.

«Eh, sì, così è, lo disgustai, lo schifai…» continuava come a smania quel fallattutti messinese, ora martoriandosi con le mani la faccia invaiolata e ora addentandosi le mani. Pareva proprio che non sapesse farsi capace, darsi pace, il gran disonorato e commediante, pareva proprio che il cuore gli sanguinasse. «Nfamone, nfamonazzo, pezza da piedi… Questo, questo doveva sentirsi dire Lillo Sanciolo, questo…» Qua s’alterò malandrinescamente in faccia e si rivolse direttamente a ’Ndrja: «Ma vi posso dire cosa?» gli fece col tono mascolo di quello che la questione se la piglia ore e momenti e se la piglia per meno, per assai di meno, e musionò con gli occhi, come per dire: qua, ora, solo contro tanti dei vostri, posso mai pigliarmi la questione con voi? «Il momento vostro è» gli concluse ad alta voce, «e l’occasione pure, perciò Sanciolo abbozza, si mette a pecoroni.»

Ci sarebbe stato da ridere, da pisciarsi addosso dal ridere: perché, in altre parole, quel nettorecchi, quel boccazzaro messinese che le aveva buscate istanti prima da due sbarbatelli che non ce la facevano nemmeno a stare all’impiedi per la gran debolezza, ora gl’intendeva dire a ’Ndrja che si pigliava l’ingiuria, si teneva l’affronto, insomma era obbligato ad abbozzare, a mettersi addirittura a pecoroni, se necessario, perché lui aveva le mani legate, là, sul momento, e questo, non tanto per il fatto che ’Ndrja si trovava sul suo terreno e fra parenti e amici, quanto per il fatto che ’Ndrja, in quel momento, guai a chi glielo toccava al signor Mister Maniàci, guai non solo a chi glielo toccava, ma guai persino a chi glielo disgustava e lo faceva girare al no invece che al sì.

Ora, non era tutto da ridere un tale cacone, boccazzaro che pigliava con ’Ndrja quell’inchiavatura mascola, malandrinesca, quando l’avevano ancora negli occhi come gli avevano fatto venire la giallina, facendogli tenere il culo fittofitto con tutte e due le mani, quei due sbarbatelli e quell’animalunga di vecchio?

Tanto per finire in bellezza quella scena d’impietosimento, ebbe ancora un’altra di quelle sue alterazioni smorfiose di faccia che faceva come a comando, e addentandosi una mano, fece tutt’a lamento: «Ah, fame, fame, puttanazza fame».

Caitanello dovette credere forse che quello se l’addentasse sul serio la mano, che la mordesse e se la mangiasse là, sotto gli occhi di tutti, con tutta quella puttanazza fame che doveva sentirsi. Perché ’Ndrja sentì, lì allato, suo padre, che come sconcertato di pietà a quello spettacolo, gli diceva basso basso: «Voglio vedere quando la finisci, mi capisti? Questo voglio vedere» ’Ndrja girò gli occhi a guardarlo e vedendolo serio serio, come scandalizzato di questo figlio che gli tornava di guerra scoscenzioso e duro di cuore, non seppe che dirgli, e la voglia di riso che prima si sentiva dentro, stranamente, guardando suo padre, pareva farsi sempre di più voglia di pianto: allora tornò a guardare quello scellerato commediante e gli veniva quasi di ammirarlo, non come però, sentiva in quel momento di ammirare suo padre.

Don Luigi, com’era d’aspettarsi, dato che gli premeva risollevarlo di morale e riportarlo al dunque, gli dette lui conforto allo scagnozzo.

«Eh, ma voi non la dovete pigliare al tragico, caro signor Sanciolo» gli fece, chiamandolo, bontà sua, signor, quel verme di terra. E come non bastasse, gli aggiunse: «E se avete a che dire con la fame, qua, fra amici siete» e questo magari, lo pensò e disse non per calcolo.

Ora, se li accattò tutti, pensò ’Ndrja. Don Luigi, naturale, gli aveva dato quei due soldi di conforto per riportarlo al dunque, ma a quello, siccome gli interessi, seppure diversi, collimavano, lo stesso scagnozzo aveva tutto l’interesse a tornare, al dunque. E difatti ci tornò subito, non appena ripigliò acqua dalle parole di don Luigi, e da solo, senza bisogno d’esserci portato:

«Oh, sull’onor mio» disse, tanto per ripigliare in bellezza, «sull’onor mio, viene da non credere. Questo qui s’offende sentendosi dire che il signor Mister Maniàci s’intestò con lui, o lui o lui, o lui o niente, o c’è il cariddoto o nisba barca messinese alla regata, e s’offende se gli dicono che il signor Mister tacitamente se lo pigliò a beniamino. Ora, dico io, chi ci crederebbe ch’esiste un individuo di sta specie rara: un individuo che cade nell’oro e si tira all’indietro, un individuo che trovò una trovatura e a tutti quei marenghi d’oro gli sputa, non li vede nemmeno, eh, chi lo crederebbe? Essì, signor Cambrìa bello, pigliatelo per offesa il fatto che vi dicono che siete il beniamino del signor Mister Maniàci, il beniamino, sarebbe a dire, del fattotumo dell’Amgot di Messina, essì, come no, bene, benissimo fate a offendervi».

’Ndrja stavolta non gli voleva dare nessuna retta, anche perché stavolta era come la volta prima e come quella ancora prima. Quel bazzarioto però, oramai lo trovava sempre, senza nemmeno cercarlo, né sperarci né forse pensarci, chi gli dava corda, se non retta in apparenza facendogli il compare a lui, ma in effetti facendoselo fare, perché, c’era bisogno di dirlo? si trattava sempre di Luigi Orioles che anche se non aveva più idee ideali, anzi a maggior ragione, non si metteva certo a fargli il compare a quel nettorecchi solo per la sua faccia d’invaiolato miracolato. Stavolta, quello che gli premeva, tanto per cambiare, era di ripigliare ancora e ancora il filo di quel suo ragionamento, questo non tentava minimamente di mascherarlo, anche se, apposito o no, restava ancora incascettato nel suo parlare lo scopo del suo ragionamento, al punto che quello, se davvero era ragionamento, dava però un’impressione di sragionamento sulla bocca di chi ebbe sempre quel celebre parlare netto franco leale spartano.

«Sì, beniamino, beniamino, voi dite, ma in che senso beniamino, signor Sanciolo?» fu difatti quello che disse stavolta, dandogli corda allo scagnozzo, a modo e comodo suo, perlappunto.

«Come, in che senso?» fece tutto scattoso, lo scagnozzo, che giustamente, con quel don Luigi che ogni due, tre gli faceva domande a cazzodicane, doveva sentirsi come pigliato dai turchi. Al punto in cui erano però, davano quasi l’impressione di essersi tacitamente accomparati, sentendo forse che travagliavano quasi allo stesso fine. «In che senso? Nel senso che siccome da cosa nasce cosa, oggi il signor Mister Maniàci gli fa buscare mille lire pigliandolo per la regata, e domani gli potrebbe fare buscare ancora la panella mettendolo, fatevi conto, nelle squadre di sterratori che sbarazzano le strade di Messina di tutte quelle macerie che nemmeno il Ventottodicembre, oppure mettendolo nelle squadre di spazzini, che il grosso che fanno, è quello di levare i montarozzi di scorze d’arance che fu l’unica cosa che si mangiò a Messina a tutt’oggi, ma ora le scorze se ne vanno in fermentazione, per cui non si respira più, con l’aria già incarognita.»

«E questo a voi, signor Sanciolo» se ne uscì a dire inaspettatamente don Luigi, «questo, a voi, vi pare un senso bello di pigliare un giovanotto di mare a beniamino? un senso bello, un marinaio, pigliarlo a fare lo spazzino?»

«Bello o brutto, la panella se la busca. E oggigiorno, che andate fantasticando di senso bello? È roba che si mangia per caso?»

«Sì, sì, è giusto quello che dite» ripigliò don Luigi, ripigliando contempo ad andarci col suo, con quello sciacquapalle, che a senso suo forse aveva rischiato di contrariare con l’appunto veramente sbalorditivo che gli aveva fatto, un appunto stile antico, come un rigurgito del ragionatore che era stato in passato e che aveva dovuto sorprendere per primo lui, il ragionatore che era al presente. «Però, quello che intendevo io, è sino a che punto si può dire che il signor Mister Maniàci lo pigliò a beniamino, perché in effetti questo ancora non lo capimmo, sino a che punto ci tiene a lui. Ora, tanto per capire, se per un esempio, il nostro ’Ndrjuzza qua apre bocca…»

«Apre bocca, e che dice?» lo interruppe lo scagnozzo tutto iattante. «Che può dire? Voglio latte d’uccello, questo dice? Il massimo che può dire quello è, il latte d’uccello, e pure quello, ve lo ripeto e dico, pure il latte d’uccello il signor Mister gli trova, e non solo glielo trova, ma glielo mette pure in bocca, se gli scapriccia pure questo al vostro ’Ndrjuzza…»

«A quella fessa lorda di…» s’appremurò a dirgli ’Ndrja, ma don Luigi stavolta non aspettò che finisse, anzi ripigliando a parlare lui, gli troncò il dire di netto a netto, in un modo così urtante, che ’Ndrja si sentì arrossire, non sapeva se per la vergogna o la rabbia di essere trattato ancora come un muccusello, come uno che parla ed è come se neanche aprisse bocca.

«Sì, sì, il latte d’uccello…» disse, facendo la voce grossa don Luigi. «Sì, sì, voi dite e ridite che se il nostro ’Ndrjuzza qua gli dice voglio latte d’uccello, il signor Mister issofatto gli esaudisce pure questo desiderio massimo. Ma a voi, caro signor Sanciolo, vi pare forse che il nostro ’Ndrjuzza qua è la principessina della favola, la principessina spitittata che dice voglio latte d’uccello come uno di noi può dire voglio un pezzo di pane?» andò dicendo don Luigi e ’Ndrja considerava con sua meraviglia che quello era come un altro lampeggiamento all’antica, un lampeggiamento dell’antica bella testaricca, ma provava contempo l’istinto di pigliarlo di petto e gridargli: ma vossia che cazzo fa, che cazzo dice, ma che gli pigliò a vossia, che si mise in testa vossia, ma che si perdette i sentimenti, vossia? «Con questo però, ci dite troppo e ci dite troppo poco» ripigliava a dire don Luigi. «Inoltre, per stare al sostanziale, al realistico, per fare insomma come vi dicevo, un esempio pratico, se il nostro ’Ndrjuzza qua apre bocca…»

«E torna che apre bocca…» lo interruppe lo scagnozzo in tono sbuffante. «Apre bocca, apre bocca, ma scusate, per dire che? Un esempio pratico, un esempio pratico, ma quale esempio pratico, quale? Ma c’è esempio più pratico, ripeto e dico, che il signor Mister Maniàci è qua, è là, sullo zatterone, lo vedete, no? lui è là e mi mandò qua a me, sicuro che quando torna ci trova, a me e a st’arcalamecca di giovanotto, che l’aspettiamo sulla sponda, pronti a saltare sullo zatterone. Uffa, ma come ve lo devo dire che io quello là, quel culogrosso di Maltese, lo conosco a memoria ormai e ci leggo come in un libro aperto, e so che quando s’intesta con qualcosa o peggio ancora, con qualcuno, non c’è potenza che glielo levate di testa? Ora, vi dissi che gli fece genio? vi dissi, che lo pigliò a beniamino, che se lo pigliò a pupillo, questo giovanotto qua, anche se lo vedette una sola volta e per giunta a scappa e fuggi? E ci potete mettere la firma. E se lo volete sapere, vi posso dire pure quando lo capii. Qua, lo capii, proprio all’arrivare qua davanti con lo zatterone, lo capii…» E qui, gettando un’occhiata in Tirreno, verso la mezzerìa, dove lo zatterone continuava a girare, come calamitato, orlo orlo a quella grande macchia scurastra che era il mare dell’orcaferone, scodato e allo stremo, abbassando la voce e incascettandosi tutto nelle spalle, come se il Maltese dallo zatterone avesse potuto sentirlo, con l’aria di svelargli qualcosa d’assai delicato e compromettente, lo scellerato tornò a rivolgersi alla compagnia: «Qua, qua davanti me ne scandaliai, qua mi cadde la benda dagli occhi, qua, appena spuntammo con lo zatterone davanti a quelle tre palme là, e fu precisamente quando girandomi verso il signor Mister, vedetti con quali occhi molli molli, se lo mirava e rimirava qua, quassòpra, il giovanotto cariddoto. Gli lucevano, gli occhi, gli lucevano di lagrime, sull’onor mio. Oh, lo guardava con una tenerezza che nemmeno un padre, rendo l’idea? Ma guardate, guardate, mi dissi: un padre che rivede un figlio…».

«Sentite, Sanciolo o Facciolo» lo interruppe brusco Caitanello, col ciuffo di capelli bianchi sulla fronte, «se state parlando di ’Ndrja Cambrìa, il padre, padre, l’ebbe ’Ndrja Cambrìa, e ce l’ha ancora, mi spiegai?» E lo ripeté due, tre volte: mi spiegai? mi spiegai? mi spiegai? E ’Ndrja sentiva ogni volta di più l’impulso di abbracciarselo.

«Oh, ma voi ve la pigliate subito in criminale. Ma che capiste? Chi ve lo contesta che l’ebbe sempre il padre e l’ha ancora? Uno lo dice per dire: come un padre, per dare l’idea, per fare un paragone.»

«Ma siccome a me sto paragone col padre non mi suona bene, io vi dico di non farlo» fece allora Caitanello col tono che non ammetteva replica, del leoncello d’una volta.

Per un momento Caitanello fu al centro dell’attenzione di tutti, lo scagnozzo e lo stesso don Luigi lo guardarono per quel momento come strambati dal loro teatrino, a bocca aperta: e ’Ndrja, quanto a lui, parte in causa, il più sorpreso di tutti forse da quella uscita mascola di Caitanello, della sua orgogliosità di padre, si sentì come investire dentro da un’ondata di commozione che tornava di lontano e che lo sommergeva di quello stesso dolce e prorompente senso di benessere che gli correva per tutta la persona, tanti e tanti anni prima, per ogni cosa che diceva o faceva quel putiferio d’uomo che era Caitanello Cambrìa, suo padre, quel vero Granvisire dei sentimenti che veniva notturno tempo in visita all’Acitana, quegli occhi di falcone che lui seguiva, come gli contasse i passi, quand’era a terra, muovendosi nella sua ombra, per non perdersi niente di lui e risentire ogni volta quella misteriosa sensazione di felicità che viene al figlio dalla presenza del padre e che allora non sapeva, non capiva e che ora magari sapeva e capiva, sapeva e capiva forse che allora, al muccusello, quella sensazione di felicità doveva venirgli dal fatto più naturale di questo mondo, dal fatto cioè di sentirsi forse come lo spicchietto che figlia e aggiglia dall’arancia, dal fatto cioè di avere, oltre a quella madre, quel padre per padre. Ma questo, allora, era un bene tale per quel muccusello, una tale sazietà di cuore che ora, a ripensarci in quei momenti, senza averne alcuna coscienza, doveva sentirsi forse, dalla testa ai piedi, come fosse fatto tutto a cuore, tutto di cuore, tutt’un cuore che tubava come una quaglia fra le mani di suo padre.

Lo scagnozzo abbozzò, e passato lo sguardo dal padre al figlio, come per dire: non c’è il minimo dubbio che voi due siete padre e figlio, ripigliò, dallo zatterone, la storia del perché, percome gli era caduta dagli occhi la benda, gli si era squarciato il velo di quel grande mistero:

«Perché, onestamente vi devo dire, io prima non me n’ero minimamente scandaliato che il signor Mister se l’era messo in testa a quella sorta di maniera. Sì, è vero, quei giovanotti che già ingaggiammo, un poco si erano insospettiti e me lo dicevano a me: signor Sanciolo, ma chi è questo cariddoto che il signor Mister nomina sempre, sempre, ore e momenti? ma che se lo pigliò a pupillo? che è il suo beniamino, che ce l’ha sempre bocca bocca come fosse un confetto? Ed era naturale, se si pensa che il signor Mister, ognuno che si presentava, come vi dissi: peuh, pareva che gli facesse con gli occhi, e poi, senza pensare che li offendeva, si metteva a dire che gli parevano tutti aborti da quando aveva visto quel cariddoto, che quello, non solo ne faceva per tre di loro, ma quello, in primis, era del mestiere, era marinaio e si vedeva, e insomma, ve lo dissi, quello sopra e quello sotto. Ora, non doveva venirgli spontaneo a quei giovanotti di pensare che il signor Mister doveva avere una simpatia per quel cariddoto, un incapricciamento, tanto per dire, qualcosa insomma di questo tipo?».

Di che tipo, degenerato? fu tentato di dirgli ’Ndrja. Ora non ve lo potete negare che alludeste, eh, ruffianazzo? Eh, sì, quello, quello è il giusto mestiere vostro. Ma, a che prò? Contempo alle parole, doveva gettarsi al collo, abbrancarlo per la pettorina e sputargli in faccia, allora sì che c’era gusto. Ma lo lasciavano fare, don Luigi, suo padre e compagnia bella? Non poteva proprio fare, fargli, farci niente, sinché don Luigi non levava mano, anzi mano e sottomano, con quell’infamone, sinché cioè a dire, non levava quella pantomima che datava dall’occhiolino.

Quando la levava però, se lo sapeva lui, il presente don Luigi, che non era né pesce né carne, che era come certe donne incinte, che s’infagottano sotto vesti talmente lunghe e larghe, che la rotondità della pancia bisogna guardarci appositamente per indovinarla sotto, perché alle prime, non sembrano ingrassate solo di pancia, ma ingrassate tutta la figura: ora per don Luigi, tutto quel traccheggio di domande col diritto e col rovescio, che andava facendo alla larga, portandolo tanto per le lunghe, quello era come il drappeggio di una di quelle vesti smisurate sotto cui certe donne incinte si nascondono la rotondità di pancia, con l’unica differenza che con don Luigi non si riusciva a capire che specie di rotondità gli nascondeva il traccheggio di mente: perché, chi poteva dirlo di che si sentiva incinto lui? Intanto, dato che la stoffa per farsi la vestona, era chiaro che lui la tagliava metro per metro, domanda su domanda, dalle risposte di quello scellerato, sinché non si sgravava dell’idea che aveva in mente e la gettava fuori, ormai bell’e formata, alla vista di tutti, più sorpresa di prestigiatore che frutto naturale di ventre di madre, quell’infamone gli serviva troppo per permettergli a ’Ndrja di metterci le mani sopra, col rischio che glielo riducesse inservibile. E ’Ndrja, questo, lo capiva benissimo, anche se per quel che riguardava la sostanza della cosa, ovverossia l’idea della cosa che don Luigi aveva in testa, era sempre a: carissimo amico… anzi nemmeno a quello, forse.

Per questo, aprì la bocca, ma si trattenne, contempo sentendo però, che sorda sorda, la sua incazzatoria non ci mancava molto ormai perché pigliasse il sopravvento e gli scappasse fuori d’ogni parte: ci mancava, giustappunto, quanto mancava a don Luigi, per arrivare a una conclusione. Sennò, non aveva nessun senso che quanto più don Luigi pareva avvicinarsi a una conclusione, tanto più la sua incazzatoria, quasi si pascesse tutta di questo, pareva crescergli e gonfiargli dentro nera nera, e sennò, non aveva nemmeno nessun senso poi, che nei suoi scatti e sfuriate contro lo scagnozzo, provava la strana impressione, strana e stranamente vergognosa, che lui in effetti, anche se faceva schifo e la faccia si meritava lo stesso d’averla sfasciata, non ce l’aveva tanto con quello scellerato, ma era come lo pigliasse a pretesto, accanendoglisi contro per sfogare sopra di lui la rabbia che provava contro qualcun altro, perché alzare le mani contro quest’altro sarebbe stato peggio che alzarle sopra suo padre, e la sua rabbia era di non sapere con chiarezza perché si sentiva quell’impulso quasi snaturato di alzargli le mani a don Luigi e perché, intanto, s’accaniva contro la persona sbagliata, quasi volesse nascondere persino a se stesso la persona giusta.

«Macché, ma quale…» aveva ripigliato a dire lo scagnozzo, dopo il liscio e busso di Caitanello. «Gli preme per voga e capovoga, pensavo, gli preme assai, assaissimo magari, per la regata, ma stop. Macché, ma quale beniamino, quale pupillo, con una volta sola che lo vedette, una volta e per giunta, in un vedere e svedère. E poi, poi, che fu poi stamattina, quando il signor Mister se la pensò alla coatta e lasciando fottere la qualunque a Messina, pigliò e partì col sottoscritto in cerca d’un posto che si chiamava Cariddi, che nessuno aveva mai sentito nominare prima, mi dissi allora: oh, si vede che vuole proprio figurare agli occhi di quel milordo di Tauno Maggiore e l’imbarcata di vogatori messinesi, gliela vuole fare proprio bella e malandrina, tanto bella e malandrina per andargli magari nell’eccetera nella famosa regata, nell’eccetera, più che agli americani, a quei milordi d’inglesi che sarebbe una soddisfazione grande per questo culogrosso di Maltese. E sennò, si avventurava sino a qua, sino in capo al mondo, un flaccommodo come lui? Quello, nemmeno legato mani e piedi, si sobbarcherebbe a sta scarrozzata, se non avesse st’incentivo forte, fortissimo. E poi fu là, sullo zatterone, che mi si squarciò il velo: vedetti, come vi devo dire? vedetti tutt’all’improvviso, il signor Mister Maniàci, senza nessuno al mondo, vecchio, solo e bisognoso d’affetto. Gli ridevano gli occhi, mentre guardava quassòpra, gli occhi gli lucevano, ripeto e dico, però non come a un padre, e qua mi sbagliai prima, e qua aveva ragione l’amico Cambrìa: gli occhi gli sorridevano invece, come devo dire? come al vecchio che si rivede in un giovane, bello e forte, con tutta la vita davanti. Quante volte succede?» fece quel ruffianone, fissando specialmente Caitanello.

E Caitanello, come chiamato in causa da quel tragediatore, che quanto a furbizia se lo mangiava vivo, sano e vestito: «Meschinazzo» disse, impietosito, girando la testa verso lo zatterone. Ma quello scellerato che sforzo aveva fatto? Caitanello si smentiva forse? Caitanello era quello di prima, di sempre, quello delle scattosità di testa, ed era questo di ora, questo che in una parola, si poteva anche definire di cuore bambinesco, infantino.

Fatto contento e gabbato Caitanello, quello scellerato continuò a infasciarli della meglio:

«E quello che m’impressionò, sapete che fu? Fu con quale fulmineità lo riconobbe. Col cuore, non certo cogli occhi, o giustappunto, come dice quel mododidire, cogli occhi del cuore. Oh, una volta sola l’aveva visto, una, non più, una e come vi dissi, a scappa e fuggi, eppure, non appena lo zatterone girò davanti a quelle palme, gli bastò un’occhiata di là, di lontano e a prima vista, l’individuò infallibilmente qua, in mezzo a voi. Eccolo là, Sanciolo, il giovanottazzo, mi disse, lo vedete? E nel dirmi questo, s’illuminò tutto, e quella, mi dovete credere, ve lo giuro sull’onore di mia moglie, fu una cosa che mi fece quasi tenerezza. Eh, bisognava vederlo come lo guardava, con quali occhi del cuore. Eh sì, mi dissi io, lo dice lo sguardo che quello è il suo beniamino e pupillo. E mi venne a mente allora che in tutti questi giorni giravamo per vogatori, rivierariviera, ma lui più ne vedeva e più parlava del giovanottazzo di Cariddi. Vi ricordate, Sanciolo, del marinaio che incontrammo a Fiumaraguardia? Eh, quello sì che è un giovanotto a posto, quello non annorbò come questi qua all’idea dei soldi. Non mi disse nemmeno sì, e se vi devo dire come la sento, spassionatamente, non ci credo nemmeno ora che mi dice di sì. E invece, invece, voi mi vedete, Sanciolo, ve ne scandaliaste da un pezzo voi, mi vedete che io me ne incapricciai, sicché, più mi dice di no e più io a lui voglio, a lui, a lui. Ah, io a lui, non mi vergogno a dirvi, me lo sogno persino. Ah, che giovanotto bello, pulito, ah che giovanotto di sani principi, ah che occhi leali, e che figura slanciata poi, e che vita sfilata, ah, Sanciolo, Sanciolo, che gran vogatore dev’essere quello. Insomma, per farvela breve, non appena lo vedette si mise a musica, vantandoselo per questo e per quest’altro, però quasi in contempo, sottosotto, s’andò dogliando tutto. Fatevi conto: una zita che rivede lo zito dopo un secolo che non lo vede. Oh, quel signor Mister Maniàci, quello che momenti prima era un grand’uomo, una potenza anche, anzi in primis, di figura, una potenza di figura che pareva a guardarlo e sentirlo sempre di scena, be’, quel signor Mister, un momento dopo, non pareva più lui, bensì uno simile a lui, però il rovescio di lui, con la voce che gli tremolava, e la faccia ora tutta rossore, ora tutta pallore. Come vi devo dire? Una signorina, perlappunto la zita che rivede lo zito, come vi dissi prima. Signoriddio, mi veniva di gridare forte. Ma come si potette ridurre, in un vedere e svedère, quel grande cascettone di Maltese un tale meschinazzo? E questo meschinazzo sarebbe quello stesso signor Mister Maniàci che venne qua, perlomeno a parole, in cerca di quel suo valoroso vogatore di Cariddi? E sarebbe quello, il suo vogatore, quello che mira che pare che gli lagrimìano gli occhi contempo che forse per quanto desiderio ne ha, si sbavia dagli angoli di bocca? quello, il suo vogatore, anche se l’impressione che dà è lui a zita e quello a zito suo. Ma signoriddio, un signor Mister Maniàci può mai provare un sentimento di zita per zito nei riguardi di quel giovanottazzo là? Ma allora che è che prova per il suo vogatore?». Qua, come aspettasse proprio d’arrivare a questo punto qua, cercò gli occhi dei megliomeglio che gli stavano intorno, don Luigi e Caitanello in primis, e indicò ’Ndrja con l’aria di uno che fu calunniato ingiustamente e l’ha finalmente dimostrato. «Sto signore qua» fece smaccosamente, «si mise in testa che l’infasciavo, l’infasciavo, eh? Lo sentì ora se l’infasciavo. Per me, ora, se la vede lui, se ci vuole credere o se non ci vuole credere che il signor Mister si scoperse per lui una simpatia non comune, e che lui ha di conseguenza un forte ascendente sul signor Mister, un ascendente tale che il signor Mister farebbe pazzie per portarselo a Messina.» Caitanello, a bocca aperta, guardò suo figlio come lo vedesse per la prima volta, e poi tornò a guardare quel ciarlatano e ruffianazzo, che subito rincalcò sulla sua meraviglia: «Pazzie, non esagero, letteralmente pazzie» perché il mestiere suo lo conosceva, eccome, quello scellerato.

Don Luigi, che se invece d’essere lui, fosse stato un altro, avrebbe rinunciato ormai a riportarlo di continuo al dunque, immediatamente l’afferrò per l’ala:

«E putacaso putacaso, il nostro ’Ndrjuzza qua» ricominciò, e qua tornò a mettergli a ’Ndrja una mano sulla spalla, calcandogli contro la punta delle dita come per richiamare la sua attenzione. ’Ndrja si girò a guardarlo, tutt’accigliato, e don Luigi allora gli sparò in faccia a bruciapelo un altro di quei suoi sbalorditivi occhiolini, «che il nostro ’Ndrjuzza qua» ripeté come soprapensiero, tenendogli sempre la mano sulla spalla, però a palma aperta ora, quasi volesse significare allo scagnozzo: questo, questo ’Ndrjuzza qua, dico, questo che tocco, come se lui e quello potessero sbagliarsi di persona. «’Ndrjuzza qua gli dice: se vossia mi vuole io ci vengo. Vossia però, per dimostrarmi che io gli feci veramente tanto genio a vossia, che io a vossia gli feci veramente tutto il genio che mi dissero, e dimostrarmi che veramente vossia mi pigliò a beniamino o pupillo che dire si vuole, e dimostrarmi che veramente vossia, ogni due, tre, se n’usciva a parlare di me, vantandomi che io qua, io là, e dimostrarmi che veramente vossia, quando m’inquadrò quassòpra dallo zatterone, mi guardava con gli occhi del cuore e gettava tali sospiri da spaccare le pietre, come una signorina che finalmente ritrovò lo zito, e insomma, per dimostrarmi che vossia a me mi considera la voga più bella che può esserci di sti tempi per le riviere di sotto e di sopra dello scill’e cariddi…»

Per la madosca, si diceva ’Ndrja, ci mette del suo per giunta. Difatti, l’abbelliva la cosa, l’infiorava, competeva, veniva da dire, con quello sciacquapalle di mestiere nell’inventare pure lui ruffianaggini: quella frase con la voga più bella, eccetera, eccetera, per esempio, quella ce l’aveva aggiunta lui, e i sospiri da spaccare le pietre, gettati dal Maltese fatto a signorina, pure quelli ce li aveva aggiunti lui, inventati, questi e quella, di sana pianta da lui, per piacere suo, perché lo scagnozzo, che pure s’era inventato di tutto, alla voga più bella, eccetera, eccetera, e ai sospiri da spaccare le pietre, non aveva pensato. E così ci aveva pensato lui: ci pensava lui, nel caso in cui a ’Ndrjuzza, impurparlandosi col signor Mister, la cosa non gli dovesse venire a mente. Ma non solo competeva con quel ruffianone, gli dava addirittura dei punti. E difatti: «…e dimostrarmi che vossia non poteva trovare voga più di sua soddisfazione per farsi vogare, e dimostrarmi, in conclusione, che vossia veramente non può fare a meno del sottoscritto e che vossia, a quanto mi dissero, farebbe addirittura pazzie per portarmi a Messina con vossia, vossia allora, per dimostrarmi questo, per dimostrarmelo, mi…».

A questo punto, giustappunto, ’Ndrja si sentì come ribellionato da un senso di così rivoltante e quasi barbara insofferenza per don Luigi, per la sua vicinanza, il suono della sua voce, il contatto della sua mano sulla spalla, che gli dava quasi dolore. Ne fu tutto, tutto e tanto sconcertato, ribellato in sangue, come se dopo tutto quello che don Luigi gli aveva fatto vedere, si fosse ancora capacitato che veniva di conseguenza che lo aveva pigliato in antipatia e non lo poteva soffrire più: fu come se la terra gli si muovesse sotto i piedi, gli sembrò di avere le vertigini e di oscillare, ebbe come uno scarto, un’ombrosità, un’ombrosità scattosa, però più della mente che del corpo, più dentro che fuori della persona: perché, difatti, quello era solo segno o segnale, avviso o avvisaglia che la sua incazzatoria, cova e cova, stava per tirare fuori la testa.

Di questo, don Luigi però, non poteva essersi assolutamente scandaliato, perché sulla faccia di ’Ndrja non era trasparito nulla, e la sua spalla non si era minimamente mossa sotto l’imposizione di quella mano. Don Luigi però, almeno un’impressione dovette averla, almeno attraverso il contatto della mano sulla spalla, dovette cioè un poco da cieco, mezzo indovinare, mezzo sentire: sennò, perché uno come lui che con le parole non aveva avuto mai da soffrire privazione né impedimento di lingua, tutt’a un tratto si metteva a parlare come un disco incantato, che ripeteva due volte la stessa parola e più volte le sillabe d’ogni parola, perché, se non per il fatto che parlava qua, ma la sua mente era là?

«…mi mimidé dedé dededeé dedeé dedeéve déveve devedàaa daaaré…»

«…i denti d’oro che vossia ha in bocca» lo troncò ancora di netto a netto lo scagnozzo che proprio l’istante prima aveva detto che non s’intrigava più ed eccolo qua che si gettava come un allupato per mangiargli a don Luigi le ultime parole, che non erano, non potevano mai essere quelle, quelle di quella cosa che don Luigi covava nello sprofondo della sua mente, non potevano mai essere quelle, anche se lui, bazzarioto borioso, pareva che non lo sfiorasse il minimo dubbio. «I denti d’oro, se putacaso gli dice: vossia mi deve dare i denti d’oro che ha in bocca, eh, questo stavate per dire? E glieli dà, glieli dà, fidatevi di questo fesso che vi parla. Se glieli domanda, vi sto a dire, gli dà pure i denti d’oro che ha in bocca, tale è l’attrazione che sente.»

«I denti d’oro?» mormorò don Luigi, come pigliato dai turchi.

«I denti d’oro, i denti d’oro. Quello, quel culogrosso di Maltese ha una fortuna in bocca, qualcosa, a criterio mio, come un rotolo d’oro, dato che li ha tutti d’oro i denti, e se non vi state attenti a scansarvi quando parla, parola d’onore, v’abbaglia. No, no, proprio non sbaglia se gli domanda i denti d’oro.»

«Feccia, feccia…» gli fece ’Ndrja, strettostretto. «La feccia più feccia del genere umano.»

Sullo sperone si sentivano parecchi fra i pellisquadre fare con le labbra nzunzù, nzunzù tra la meraviglia e il raccapriccio. Don Luigi, come tutti o più di tutti, guardava quello scellerato come un fenomeno vivente, lo guardava come se non si capacitasse ancora di quello che aveva detto. Però, se non dalle parole di quello, doveva uscirne forzatamente capacitato da quelle di ’Ndrja; e, difatti, fu visto chiudere gli occhi per un attimo, come per non vedere quello schifo d’individuo che gli stava davanti o come per inghiottirsi da solo a solo quel boccone di veleno.

Anche se non era più la testaricca d’una volta, vecchio stile, il presente don Luigi doveva capirlo lo stesso benissimo in che situazione si era imbarcato, in quale mare scognito si trovava: quella stranezza, percosìdire, di pigliarsi a finta levatrice quello scellerato, per sgravarsi dell’idea che aveva in testa, uno come lui che di idee ne aveva partorito a bizzeffe e da solo, senza nemmeno farne scandaliare, su di un piede, si poteva dire. Doveva fatalmente capirlo, questo, lui, e di lui, d’altra parte, si capiva che doveva costargli assaissimo sgravarsi di un’idea tanto camuffata e traversina, portata cioè di traverso nella sua mente, come una creatura portata storta in ventre: si capiva che quella, neanche per il presente don Luigi con l’occhiolino all’occhio, doveva essere cosa tanto facillima a dirsi. Se prima, sino a qui, era andato avanti, a quel che sembrava, senza pentimenti, ma un poco come di contraggenio, come se l’antico don Luigi gli facesse ancora qualche lotta dentro, ora che era a quagliare, dalla voce pareva addirittura di essere finito in mare secco, e difatti checchìava, cosa che mai, impuntandosi sulle sillabe: era insomma, come se gli riuscisse pietroso, più pietroso di quanto avesse potuto immaginarsi, tirare fuori dalla mente la testa dell’idea che stava partorendo. Perché forse, alla finfine, ora che era effettivamente alla fine, non poteva più continuare a non guardarlo in faccia ’Ndrja, non poteva più, a quel punto, restarsene ancora dietro il suo occhiolino come dietro una maschera, un nascondiglio: come messo per sempre di profilo, per sempre uno sconosciuto agli occhi di ’Ndrja. La recita ormai l’aveva fatta e se per farla aveva dovuto necessariamente alterarsi i connotati, calarsi la visiera per non farsi riconoscere da amici e parenti, né darsi a conoscere a forestieri e nemici, ora che era al colpo di scena finale, contempo che calava il sipario, aveva poco da fare, doveva alzarsi la visiera e farsi guardare in faccia.

Stette un istante a occhi chiusi e quando li riaprì, ripigliò in mano il fazzoletto bianco, ma invece di passarselo agli angoli della bocca, dove d’altra parte non c’era segno di bollicine schiumose, se lo passò stavolta sugli occhi, come se in quel solo preciso istante in cui li aveva tenuti chiusi, gli avessero lagrimato senza lagrime. ’Ndrja però, come se pensare questo fosse più forte di lui, pensò che anche in questo c’entrasse l’occhiolino e s’immaginò che il fazzoletto, se anche se lo passava su tutti e due gli occhi, gli servisse solo per l’occhio destro perché, se gli lagrimavano gli occhi, gli lagrimava solo quello di fatto, l’occhio snaturato, l’occhio dell’occhiolino, e il sinistro magari gli lagrimava in conseguenza, per simpatia o per vergogna del suo gemello.

Tornato subito lui, don Luigi riattaccò con quell’infamone, ma invece di riattaccare dal punto in cui era arrivato, invece cioè di sbrigarsi a dire che cos’era, secondo lui, che ’Ndrja doveva domandare al Maltese di dargli, e così concludere il suo putacaso, perché a quel punto era parso che non gli restasse che quello da dire, ricominciava invece tutto daccapo col putacaso. Ora, pensava ’Ndrja, fosse veramente un puro e semplice putacaso quello che fa, fosse un esempio quello che porta, fosse per una ipotesi, fosse parlare accademico il suo, si sentirebbe forse questo bisogno o questa voglia di ricominciare tutto daccapo quel putacaso? Luigi Orioles, presente o passato, era tipo forse di parlare solo per fare saliva e schiuma di saliva? Sicché, pensava, non deve trattarsi di puro e semplice putacaso, deve avere per forza qualche mira con questo putacaso. Ma, del resto, se n’era scandaliato da un pezzo che doveva avere qualche mira, non aveva bisogno d’arrivare al putacaso per scandaliarsene.

«Ma quali denti d’oro, o non d’oro, signor Sanciolo?» ripigliò a dire con quel degenerato, appellandolo, cose da pazzi, signor. «Lasciamoli stare dove stanno i denti, là, in bocca al Maltese. Saranno tutti d’oro, non ne dubito, saranno pure un rotolo d’oro come dite voi, ma quello non li porta certo per bellezza.»

«Appunto. Per questo dicevo io, se gli dà i denti d’oro, significa…» fece lo sciacquapalle, senza mostrare il più lontano segno di rossore.

«E io dicevo invece, dicevo» tagliò corto don Luigi, «dicevo: e se putacaso, putacaso, il nostro ’Ndrjuzza qua apre bocca…»

Putacaso, putacaso, lo dice vossia putacaso, gli fece mentalmente ’Ndrja. Figurarsi se vossia è il tipo di fare il putacaso per il putacaso. Sarà perlomeno un’ora che vossia travaglia per arrivare a questo, sarà un’ora sana che vossia ci mira e me lo chiama putacaso. Ma questo, si diceva poi seco seco, non ci vuole una gran mente a capirlo. Il difficile, si diceva, il difficile è capire perché si fa tanto scrupolo di ripetergli dapprincipio, per filo e per segno, quelle ruffianaggini sul Maltese, che per dimostrargli che ci teneva a lui, che ci teneva e ci spasimava, gli doveva dare, se lo sapeva lui che gli doveva dare; e il ridicolo era che quelle ruffianaggini non gli uscivano nemmeno di testa a lui, ma le aveva sentite allora allora da quello sciacquapalle di nascita e di crescita. Anzi, non solo ripeteva gli stessi, stessissimi: e se vossia veramente… e se veramente vossia… ma stavolta, per giunta, pareva metterci un’attenzione e un’intenzione tutte particolari.

’Ndrja era messo in modo, accanto a don Luigi, che girando la testa un poco all’indietro, senza sconzare la mano che il bosso gli teneva sempre sulla spalla e della quale pareva essersi scordato, poteva vedere, in Tirreno, all’incirca nel mare delle Femmine, lo zatterone degli inglesi, che per quanto si poteva giudicare a quella distanza, a quel che sembrava, aveva fermato i motori e stava come al galleggio, come in attesa di qualcosa, fra la marina delle Femmine e il mare, d’un rosso schiumoso come di sangue, dell’orcaferone.

Stando girato, anche se col collo storto, di tre quarti, ’Ndrja, a senso suo, intendeva mostrare smaccosamente, anzi letteralmente, di estraniarsi da tutto il franciaspagna che aveva fatto quello, quell’Orioles, quella, ormai solo di chiamata, mente di Salomone, testaricca, mostrare, in altre parole, che lui si chiamava fuori da quel cosiddetto putacaso: perché, anche se era imperniato su di lui, lui non c’entrava e nessuno meglio di lui poteva dirlo; eppoi, da come si era messo, si poteva capire pure che non la gradiva granché quella mano che don Luigi continuava a tenergli sulla spalla, o s’illudeva forse, con quella mano sulla spalla, di lusingarlo, di dargli lo zìttiti, intanto che lui s’andava giostrando a fare, in ogni caso, il putacaso col suo nome, o per essere più precisi con quel nome di ’Ndrjuzza che gli aveva inventato Caitanello e che lui issofatto aveva adottato, perché forse chiamando ’Ndrjuzza, s’illudeva di non chiamare ’Ndrja, o s’illudeva di avvezzeggiarlo, oppure di ammansirlo, ricordandogli che va be’, sì, era marinaio, ora, aveva i baffi, aveva fatto la guerra, ma per lui, per loro, sempre muccuso era, sempre ’Ndrjuzza.

Stando a quel modo, non guardava, in compenso però, stava con tutti i sensi intesati come orecchi, a sentire: sicché, non appena don Luigi ripigliò a dire: «E se putacaso il nostro ’Ndrjuzza qua…» fu istantaneamente colpito dalla stranezza di tono, dalla curiosa inchiavatura di voce che aveva pigliato ora don Luigi e che era come se ci mettesse un’intenzione, un’attenzione caparbiosa a pronunciare le parole, ed era come se le parole gli uscissero di bocca, anche quelle che non dovevano, tutte accentate e tutte accentuate di significato, marcate e rimarcate, una per una, come se ognuna, persino quelle da niente, a sillaba, le pidocchielle, i se e i ma, anche se non si vedeva, avessero per il suo putacaso, non solo un’importanza vitale, ma addirittura un significato magico.

Gli sonava strana, st’inchiavatura di voce tutta ammastriata: perché non aveva senso, nessunissimo senso, marcargli e rimarcargli, anzi addirittura sillabargli allo scagnozzo, una per una, le parole che lui stesso aveva allora finito di dire in risposta alle domande a entrare e uscire di don Luigi.

E subito dopo che gli sonò strana la voce, gli sonarono strane, stranamente al personale, come dette a lui, che gli stava di fianco, spalla a spalla, le parole che don Luigi rivolgeva allo scagnozzo che gli stava visavì: gli sonarono come dette a lui, ma come arrivassero di straforo al suo orecchio, con un verso strambo e un senso come di cosa eccentrica e un poco alla ladricella: tanto vero, che gl’insorse spontaneo il ricordo del primo occhiolino che don Luigi gli aveva stampato all’occhio, facendolo insalanire dallo strabilio, perché la voce di don Luigi gli faceva ora un senso simillimo a quello che gli aveva fatto l’occhiolino: simillimo, ma in peggio, fatalmente in peggio, perché quel tic snaturato, che alterava un uomo come don Luigi, franco netto leale spartano, si ripeteva, si ripeteva più snaturato ancora, perché ora l’occhiolino lo faceva con la voce, e questo significava che era vizio ormai.

Il fatto che il parlare e le parole di don Luigi gli riportassero a galla l’occhiolino, gli disse molto a ’Ndrja, gli disse molto su tutto il traccheggio, gli disse tutto o quasi tutto. Perché, questo parlare tutto ad arte di don Luigi, a ’Ndrja gli faceva l’impressione come d’un baccaglio carcerario, di un sillabamento allusivo, come d’un parlare con tizio, lo scagnozzo ovverossia, e d’un comunicare, per l’interposta persona di questo tizio, con caio, con lui, con ’Ndrja ovverossia, che presente, sente.

Parlava ancora a baccaglio: in altre parole, come aveva cominciato, finiva e finiva in bellezza, perché questo era baccaglio di persona, non di lingua. Quello che diceva era difatti proprio quello, proprio alla lettera quello che intendeva comunicare. Putacaso il nostro ’Ndrjuzza qua gli dice, diceva, e proprio questo, proprio alla lettera questo intendeva comunicare e comunicava a ’Ndrja ’Ndrjuzza, come si rivolgesse direttamente a lui: putacaso tu, ’Ndrjuzza, gli dici, diceva. Quello che diceva, insomma, non era a doppio senso, come succede col baccaglio vero e proprio, ma era a un senso solo, semplice, letterale: il baccaglio consisteva nel fatto che a vederlo, e lo vedevano tutti fuorché ’Ndrja, si vedeva che si rivolgeva allo scagnozzo, ma a sentirlo, e lo sentivano tutti, ma ’Ndrja più e meglio di tutti, si sentiva che di fatto s’indirizzava a qualcun altro e quest’altro, non c’era bisogno di dirlo, era lui, ’Ndrja, anzi ’Ndrjuzza, anche se di questo, ’Ndrja non avrebbe mai saputo dire se ci arrivava da solo a scandaliarsene, o portatoci per mano da don Luigi, e che ci fu portato per mano, se ci fu, non era modo di dire, ma vero e proprio modo di fare: perché, casomai ancora ne dubitasse che parlava con lui, un attimo prima o un attimo dopo che se ne capacitasse, sentì la mano di don Luigi che si animava sulla sua spalla, tastiandolo coi polpastrelli, ora di due, ora di tre, ora di quattro e ora di tutte e cinque le dita, tastiandolo leggero leggero e a tempo a tempo, con tastiate ora lunghe e ora brevi, tastiandolo insomma così loquentemente, così sillabantemente, da dargli come l’impressione di ricevere un Morse da quella mano, di ricevere cioè, a baccaglio, in sottinteso, e come sottolineato da quel tastiamento alfabetico, il putacaso che don Luigi andava ripetendo per la seconda volta.

Ma naturalmente, con la mano lo toccava solo per richiamare la sua attenzione, come per significargli: ’Ndrjuzza mi senti? con te parlo, per te vado ripetendo quello che già dissi, lo capisti? perché ti girasti la testa dall’altra parte, straniandoti da quello che dico? E ora, difatti, ’Ndrja era sicuro che prima, la parola non gliel’aveva levata per niente lo scagnozzo, ma era stato lui stesso, di proposito, a farsela levare: perché, s’era dovuto dire, che concludeva a fare se ’Ndrjuzza non aveva ancora afferrato l’antifona, e forse non era stato nemmeno a sentire, anzi, per soprammercato, si era voltato addirittura dall’altra parte? E se con la mano faceva tocca, non tocca, facendogli sentire a malapena i polpastrelli, era certamente perché anche qui, anche in questo, continuava a comportarsi nei suoi riguardi, un cuor d’asino e un cuor di leone, per un verso faceva un franciaspagna di un certo ’Ndrjuzza, per un altro non trovava il coraggio di guardarlo in faccia, lui, ’Ndrja. E questo, a ’Ndrja, gli ribellava a tal punto l’incazzatoria, che gli pareva di sentirsi le schiume alla bocca.

D’altra parte però, dovette dirselo: testaricca era stato e testaricca ancora era, genuino o alterato, in testa sempre quello era, non poteva fallire: perché, dove non arrivava più con la generosità, ci arrivava sempre con la geniosità: perché a ’Ndrja gli bastava ripassare con la mente tutto il traccheggio domandiero, che architettato con la sua testa ricca, aveva messo in pratica con quell’infamone di scagnozzo, a cominciare da quel primo strabiliante occhiolino col quale pareva che gli dicesse: seguimi e guarda come te lo sprovo benbene questo nettorecchi messinese; o a seguire, con quel secondo occhiolino, col quale aveva l’aria di dirgli: eh, mi diporto bene? lo vedi come te l’appuro punto per punto, il signor Mister Maltese? Gli bastava questo a ’Ndrja, ripassarsi tutto il traccheggio domandiero, per capire che quella testaricca, anche se non si rivolgeva a lui, parlava per lui, le risposte dello scagnozzo se le travagliava cioè in modo tale, che ne afferrasse lui il senso, dimodoché si facesse un concetto di come e quanto ci teneva a lui il Maltese, ci teneva tanto, che se lui, putacaso, gli domandava per prova un certo favore, etcetera, etcetera. Gli riusciva ora talmente facile da capire questo, che si meravigliava che avesse potuto riuscirgli tanto difficile non solo non capire, ma persino scandaliarsi che ci fosse qualcosa da capire, prima, sul momento, viavia che don Luigi domandava e lo scagnozzo rispondeva. E ora, ora era al concludere, al concludere di tutto, e non solo parlava per lui, ma ora addirittura parlava con lui, parlava a lui velovelo, parlava a lui con quel baccaglio di persona: perché ora, casomai ne dubitasse ancora, il paro e disparo di tutto quel domandare e quel rispondere lo faceva tirare a lui. Sentisti, ’Ndrjuzza? Ora sta a te, sembrava dire. Lui, quel Maltese, per te farebbe pazzie, e se putacaso tu gli domandi un favore, un putacaso di favore, un favore per putacaso, un favore, insomma, per prova, per sprovarlo, etcetera, etcetera. Questo, così, sembrava dirgli, ma per interposto scagnozzo, quello gli stava comunicando a ’Ndrja, il favore che tanto, tantissimo doveva interessargli, favore che lui voleva passargli a ’Ndrja e per conseguenza al Maltese, come prova, ’Ndrja da domandare e il signor Mister da concedere, del fatto, detto per bocca di quello sciacquapalle, che il signor Mister lo considerava il suo beniamino: perché se ’Ndrja aveva capito l’antifona, lui, don Luigi, il caso lo faceva ormai come avvenuto. Ormai, faceva capire, stava a ’Ndrja, ’Ndrja appellato ’Ndrjuzza, questo presumeva lui, non se n’usciva certo a dargli una delusione a un don Luigi, a un Luigi Orioles. In tutti i casi, lui metteva le mani avanti, ricorreva a un terzo baccaglio, per illuminargli la mente: e sennò aveva fatto per niente tutto quel traccheggio? E difatti, non parlava a lui, ora? non lo indettava, per la madò? non gli metteva in bocca, sillaba per sillaba, senza farsene alcuno scrupolo, quelle infami parole, quel frasario scagnozzaro, che secondo lui doveva usargli al Maltese? Ma per domandargli che cosa? che specie di favore? Che barbara razza di cosa si poteva domandare con quel frasario infamante, con quelle parole da ruffiano e sciacquapalle? Di quale fenomeno di natura, di quale idea snaturata si stava sgravando quella testaricca, per ridursi al baccaglio, a tutto quell’armamentario snaturato, ridursi all’occhiolino, all’interposta persona, e che specie di persona, ridursi alla manomorse, al tastiamento di polpastrelli sulla sua spalla, ridursi a parlare sottomano, alla ladricella, ridursi, insomma, di profilo, di fronte e di profilo, un don Luigi Orioles che stilò sempre parlare dichiarato, netto, franco, leale, spartano, parlare, in una parola, visavì, un tale don Luigi rimmignonirsi tanto, a tanto, sdegettarsi così in basso, sdegettarsi a parlare per bocca d’uno scagnozzo, d’uno sciacquapalle, d’un degenerato, sdegettarsi, in altre parole, in quella lingua sporca, a quel linguaggio infamante, a quel basso frasario: un don Luigi Orioles, uno come lui, di stampo marmorino, degradarsi al punto d’arrossirne, al punto di tenere la sua alta fronte bassa. Che c’era da domandare al Maltese che a lui gli faceva st’effetto barbaro, miserrimo? Che vergogna di cosa poteva essere per avvampare di rossore quello specchio di cristiani? Che c’era, che era, che si poteva domandare a quel Maltese, talmente contronatura che un don Luigi, solo a venirci a contatto, anche solo in pensiero, subito s’alterava all’odore, si sfigurava i connotati, come il pesce quando si lascia esposto al sole? Che c’era, che c’era di tanto contagioso? Quale favore, quale poteva riuscire tanto ontoso, da domandare a quel Maltese? E qui, di colpo, a ’Ndrja, si squarciò il velo e gli si rivelò l’arcano: perché, fra i favori, che così, a occhio e croce, si poteva pensare di domandare al Maltese, il primo che gli venne a mente, anzi che gli rinvenne e a questo punto doveva per forza, fatalmente, rinvenirgli, fu quello che lui stesso aveva ormai da tempo pensato di domandare al Maltese: gli sembrò allora di scoprire l’America, perché issofatto, strabiliando, gli passò per mente che il favore suo che sapeva, e il favore di don Luigi che non sapeva, erano la stessa, stessissima cosa.

Quest’idea lo lasciò a bocca aperta, come sbalordito. Figurarsi che mi passa per mente, si disse in un primo momento. Ma che è poi di tanto sbalorditivo? Non era naturale invece? Non era la cosa più naturale di questo mondo che lui e don Luigi avessero pensato di domandare al Maltese lo stesso favore? Un momento dopo, però: come, che c’è di tanto sbalorditivo? come, naturale? come, la cosa più naturale di questo mondo? La cosa più naturale di questo mondo, se si era fatta la barba bianca e quella per lui era stata sempre la cosa meno naturale di questo mondo? Doveva giudicare da questo se era naturale che un Luigi Orioles potesse mai domandare al Maltese quel favore, lo stesso suo favore: perché, se era naturale per lui, per lui che già prima era solo uno sbarbatello, nemmeno pellesquadra ancora, e la guerra poi, straviandolo, doveva averlo fatalmente, un poco o molto, snaturato, non poteva di conseguenza essere naturale per quel pellesquadrone, con le sue convinzioni radicate, talmente radicate, che nemmeno con le tenaglie gliel’avrebbero potute estirpare, convinzioni che aveva radicate ancora, e con prova, sino a qualche minuto prima, prima e con prova, diceva e ripeteva, perché quando il signor Cama se n’era uscito con quella novità dell’orca che era una specie di trovatura, perché si sfruttava tutta, dalla testa alla coda, dalla pelle all’ossa, e dati i tempi, potevano farsi un fottìo di piccioli, facendoci cucchiai forchette coltelli, carne olio grasso, per cui i pellisquadre erano spiritati tutti, lui, senza farsi minimamente allettare dalla cosa, a un certo punto gli aveva fatto ritornare gli spiriti, quando, stile suo, come parlando al signor Cama, gli aveva ricordato il bell’onesto del loro mestieruzzo, e gli aveva ricordato che quello, pace o guerra, non se la diceva, non se la poteva mai dire, col pescebestino, orcaferone o delfino.

E un tale uomo, un tale pellesquadra marmorino, si diceva ’Ndrja, possibile mai che s’ammorbò in un vedere e svedère? Che potette succedere in quella bella mente, che potette succedere in tanto poco tempo per rivoltarlo e alterarlo tutto d’un colpo, alterarlo in quello che era, in tutto e per tutto, il suo contrario, come se in quei pochi minuti avesse fatto un segno di croce su tutta quella che era stata sempre la sua vita di sempre, e senza avere ancora nulla di veramente morto in apparenza, continuasse a vivere una vita ormai alterata, una specie di vita che aveva a che spartire con la morte.

«Voosssiiia ciii doovreeebbeee daaa…» continuava a ripetere don Luigi, ormai di nuovo nella coda del suo putacaso, marcando e rimarcando ogni sillaba, come se le incidesse sul marmo, per un verso, e per l’altro, come se ogni parola ci volesse l’argano o l’organo per tirarla fuori: «daaaree…».

«…il baksaide?» s’allupò di nuovo a interromperlo, ruffianescamente, lo scagnozzo. «Che gli deve dare, il baksaide? questo intendevate dire? E glielo dà, glielo dà, il baksaide, pure quello, pure quello gli dà, se glielo domanda, ci potete scommettere, parola di Lillo Sanciolo.»

Don Luigi doveva avere ancora una volta l’espressione, che ’Ndrja non vedeva, ma s’immaginava, di quello al quale avevano strappato, in quel preciso istante e all’istante, il pane di bocca, un’espressione come d’imbambolimento, come di uno che si ritrova sott’acqua e quasi ancora non se ne capacitasse, resta con la bocca aperta, quasi se la fosse scordata, e intanto inghiotte acqua. Per giunta, al solito suo, s’intromise di nuovo Caitanello per fargli a quello scellerato un liscio e busso a nome dei Cambrìa:

«Oh, Sanciolo o Cianciolo, o come vi chiamate voi» gli fece, pigliandolo di petto, come se don Luigi e il traccheggio che stava per concludere, quell’arcalamecca di ragionamento a baccaglio, per cui, a quella loro testa e mente, gli pendevano tutti, compreso lui, dalle labbra, fossero diventati di secondaria, secondariissima importanza. «Oh, state attento a come parlate, misuratele le parole, misuratele, per il vostro bene ve lo dico. O vi parve forse che ’Ndrjuzza Cambrìa è qualche degenerato, parente o conoscente vostro di Messina, che oggi domani non gli farebbe specie di domandargli il baksaide a sto Maltese pigliato di gallo, eh, questo vi parve?»

E anche questo è Caitanello, pensava ’Ndrja, fiero e contempo immalinconito per quel padre, che da quando era tornato, aveva l’impressione, ogni volta che lo pensava, di pensarlo come si trattasse d’un suo figlio: questo Caitanello, e quello e quell’altro, tanti Caitanelli e tutti diversi, che tutti assieme però, ne facevano uno, sempre uguale a se stesso.

A Caitanello doveva dire però, che gli dedicava appena un pensiero svagato, volante, come un pensiero che gli scappasse di mente: perché la mente sentiva di averla tutt’interamente, e poteva aggiungere, puntigliosamente, incazzosamente, girata all’ascolto di don Luigi, all’ascolto anche del più leggero tastiare di quella manomorse sulla sua spalla, o anche del solo e semplice movimento delle labbra che si aprivano per dire: dare, eccetera, eccetera, che era l’eccetera che sino a quel momento, anzi, per essere più preciso, sino a qualche momento prima, sapeva solo lui, don Luigi, come si chiamava.

«Eppoi» andava dicendo Caitanello, «che ci fate, i giochi di prestigio sotto gli occhi, ci fate? confusione di regni ci fate? Eh, eh, perché, gira e rigira, sto vostro signor Mister Maniàci, prima, quasi quasi, gliel’offrite a mio figlio per padre adottivo, come se mio figlio, il padre non l’aveva più in vita, e poi poi ce lo fate signorina, signorina che spasima per ’Ndrjuzza Cambrìa, e per finire in bellezza, ce lo rivelate per un pigliato di gallo. Ma siccome ’Ndrjuzza Cambrìa è figlio di padre, a lui, bene che lo sappiate, non gl’interessano i baksaide di sti pigliati di gallo. Inutile perciò che vi strapazzate a dire: glielo dà, glielo dà, se glielo domanda. Non glielo domanda, non glielo domanda, state sicuro che non c’è nessun pericolo che glielo domanda. C’intendemmo, eh, Sanciolo o Ranciolo o come vi chiamate voi? C’intendemmo, ora?»

Eh, sì, anche questo era Caitanello, questo che s’iscenava tutto a padre: era anche questo che a un certo punto se ne usciva a soggetto e come non gli quagliasse che quello sciacquapalle, per il momento, gli era prezioso a don Luigi, in quanto gli faceva da punto d’appoggio per il suo baccaglio, se ne fotteva se casomai glielo contrariava o comunque glielo straviava dal filo del discorso. E lui, quella faccia del peccato, si guardava intorno tra lo scandalizzato e il bontatoso, e faceva come per sorridere, ma il sorriso gli moriva di continuo sulle labbra e perciò non si capiva se l’uscita di Caitanello lo divertiva o lo indignava. Di fatto però, non si provò e non trovò nemmeno d’interromperlo, Caitanello, e quando finalmente si mostrò proprio deciso a ribattere e aprì la bocca, Caitanello gliela chiuse, ripigliando inaspettatamente a parlare, come ci avesse preso gusto:

«Eh, no, caro Manciolo. A Messina potete fare confusione di lingue, a Messina, là, là, sì, perché, tanto là, quella là, con tutti st’eserciti che ci stanno, vi pare che non lo sapemmo qua? quella, la vostra Messina è oramai tutta un franciaspagna sbordellato, non solo, non solo il Ventottodicembre di sempre. Qua no però, eh, eh, qua, qua ancora le lingue non s’imbrogliarono». E in così dire, Caitanello s’aggiustava ai fianchi i pantalonicchi, guardando lo scagnozzo con aria capotica, malandrinissima.

L’invaiolato, che s’era fatto pallido pallido, forse più di rabbia che di paura, riaprì la bocca più di prima, ma don Luigi stavolta fu più svelto, stavolta per lui si potevano confondere tutte le lingue, fuorché la sua. Un attimo prima, ’Ndrja sentì difatti un suono fra il sibilo e il risucchio che faceva con la bocca, quasi che non potesse più trattenere il fiato, dandogli di nuovo quella sensazione come di qualcuno che si trovava in acqua, a mare, perlappunto come un nuotatore che alla disperata, già preso d’asfissia, non appena getta la testa fuori, riassomando, storce la bocca tutt’aperta per pigliare una gran boccata d’aria: ’Ndrja lo sentì, anzi lo presentì, dalla manomorse che gli posava sulla spalla, a palma aperta ora, come gli servisse d’appoggio per darsi una spinta e davvero riassommare. Ed era davvero come avesse trattenuto il fiato, perché l’aria che rigettò fuori dai polmoni era ancora quella vecchia che gli servì per dire allora la parola che ripeteva ora: «daare…» facendo un suono a cantilena con la bocca tutt’aperta e tenendo la voce quanto più poteva viva, come per impedirgli a quei due allupati di mangiargliela nuovamente prima ancora che se la sentisse di nuovo cresciuta grossa.

E dare fu l’unica delle parole già dette che ridisse, e la ridisse, era chiaro, solo perché ne aveva bisogno come d’un anello per legare il tronco alla coda del suo ragionamento. ’Ndrja lo capì subito, lo capì dal fatto che aveva trattenuto il fiato, che non avrebbe più ripetuto tutto daccapo, che ormai voleva assolutamente concludere, ma ’Ndrja capì pure, contempo, che non intendeva farlo concludere: lo capì dalla sua incazzatoria, un’incazzatoria che non sapeva ancora come si chiamava, non sapeva ancora cioè da dove gli veniva, né quando gli era cominciata e solo ora, dagli effetti che mostrava, ’Ndrja credeva, ma ancora alla lontana, di potere con la mente riandare all’indietro, nel baccagliare di don Luigi, alle primissime, recondite causali. E ora come ora, di sicuro, ’Ndrja poteva dire che era l’incazzatoria, ora, a governarlo al timone, e il fatto che gli scoppolasse fuori giusto ora, giustappunto quando don Luigi era in punto di dire qual’era, secondo lui, il favore che doveva domandare al Maltese, questo, questo fatto, a ’Ndrja gli provava ulterio che lui sapeva già di che specie di favore si trattava, e sapeva che era lo stesso favore che lui, per conto suo, aveva già deciso di domandare al Maltese, lo sapeva ed era come l’avesse sempre saputo e come se, oscuramente, la sua incazzatoria fosse cominciata e cresciuta e ingigantita viavia che s’arrivava a questo momento qua, a questo evento qua:

«daare…» sillabava don Luigi e ’Ndrja, con una specie di stringimento al cuore, ecco, ora lo dice, pensava, lo dice. Ma quello che disse don Luigi non era ancora quello che pensava lui. «…dare uuunaa prooovaa graannde graandeee» disse difatti don Luigi.

Vedete dove gli andava la mente, alla prova, commentariava ’Ndrja seco seco. Ed ecco dove stava la differenza: don Luigi, quello che pensava di domandare al Maltese, lo portava come una prova d’amore, anzi come prova di quello che gli aveva detto quell’infamone, lo portava quasi come una richiesta puttanesca, perché avevano voglia a farlo femmina, zita, il Maltese, là chi faceva la parte a femmina era lui, non il Maltese, là era lui che domandava e il Maltese che dava, e dava, se dava, a sentire scagnozzo e don Luigi, per la sua bella faccia, non per la regata, per la voga, di questo non se ne parlava nemmeno. ’Ndrja invece, quello che pensava di domandare al Maltese lo concepiva non come prova, alla femminina, ma come favore, al mascolino, lo concepiva, sarebbe a dire, come favore per favore.

’Ndrja doveva credere forse di stare anche col corpo, lontano, sul duemari, attorno al mare dell’orcaferone, dove stava il suo sguardo, e così, commentariando le ultime parole di don Luigi e pensando, gli dovette succedere di pensare ad alta voce qui e là, e all’orecchio di don Luigi gli dovette sicuramente arrivare qualcosa di quelle sbavature di pensieri e appensieramenti che si perdeva di bocca, come questa, ad esempio: «E che intende per prova grande grande grande? Prova d’amore, m’immagino io, e allora perché non lo dice chiaramente? Tanto, dopo quello che già disse…». O come questa: «Ma che ci partirono i sentimenti? a tutti, a tutti ci partirono i sentimenti, pure a quelli che nemmeno si potevano sospettare?» che fu la sbavatura di un pensiero al plurale, senza fare nomi, e mettendosi lui pure nel mazzo.

A questo punto però, ’Ndrja si rese conto che sparlava, e se ne rese conto dal fatto che la manomorse di don Luigi a ogni sua parola si contraeva come un granchio sulla sua spalla. Questa però fu, percosìdire, un’intesa che passò rapidissimamente fra loro due, stretti, spalla a spalla, e congiunti da quella mano come in un corpo solo, intanto che lo scagnozzo s’allupava a dire ancora una volta: «E ci sarebbe prova più grande di dargli il baksaide?».

«Ooo…» riattaccò don Luigi, e sul primo momento sembrò che quella non fosse la prima lettera d’una parola, ma un suono come di meraviglia, anzi di scandalizzamento. Il fatto era invece, che per quanto impallato e strambatizzo, in conseguenza forse del suo pronunciamento, per quanto più muto che detto, più di mano che di bocca, don Luigi andava avanti a parlare, come non intendesse più farsi mangiare la parola da quel nettorecchi. Il fatto era però, che quella O sola non bastava a non fargli pigliare acqua al puntinato:

«Il baksaide? Proprio, proprio il baksaide» fece quasi a sfida. «Perché, che differenza ci trovate fra baksaide di femmina e baksaide di maschio?»

’Ndrja, anche se il soggetto gli schifava, per un momento si scoprì a sperare che gli rompesse il filo. Ma si vedeva benissimo che don Luigi stringeva ormai fra i denti il capo di quel filo e faceva pensare a un cane con l’osso in bocca, che figurarsi se un altro cane s’avvicina: e al punto in cui era, cioè in punto di finire, il capo di quel filo sapeva veramente di osso in bocca, a tal punto si erano come impastati e confusi, al punto cioè da sembrare quasi come una cosa sola: «Ooo… ooos… os os… os…».

Ma l’invaiolato trovò ancora modo di dire:

«Se lo sa lui, st’amico qua» e qua indicò Caitanello, «se lo sa lui perché se la pigliò tanto in criminale, che nemmeno se gli avevano attentato all’onore mascolino di suo figlio ’Ndrjuzza».

«Disonesto» fece tra i denti ’Ndrja, girando un poco la testa verso lo scagnozzo. Eccetto don Luigi, non lo sentì nessuno sicuramente, ma ’Ndrja quello solo voleva, che lo sentisse lui solo, don Luigi: lo disse sapendo di dirlo proprio a quello scopo, per farglielo sentire, non si trattò di sbavatura di parola che gli scappò, e se non era solo un’impressione sua, a giudicare da quella mano che gli stava aggranchiata sulla spalla, ci avrebbe giurato che don Luigi l’aveva sentito, e ne risentisse, risentisse del fatto che facesse sentire la sua voce, si rifacesse vivo per la seconda volta, dopo essersene stato sempre zitto, giustappunto quando lui, per il fatto forse che tutto il suo traccheggio girava attorno a ’Ndrjuzza, avrebbe desiderato forse addirittura dimenticarsi che ’Ndrja esisteva.

«Ooos… ooos… ooos…»

Da come don Luigi si strappava fuori la voce coi denti, sforzandosi come tirasse la sciabica, maglia dopo maglia, di sillaba in sillaba, un poco a lamento, un poco a rabbia, si capiva, si capiva sempre di più che voleva concludere, che spasimava di concludere, anche se era ormai tutto strambato, e anche se doveva ridursi come una pellepisciata fra quelle ultime scarde di parole, anche se la faccia doveva cadergli a terra, farsi a pezzi dalla vergogna.

Succedeva però, che quella ch’era stata una bella voce di contrabbasso, vera voce di bosso, come sapevano faroti e milazzesi, marittimi di sopra e di sotto per lo Stretto, che l’avevano avuto per nostromo in qualche imbarco con la Tirrenia, voce di contrabbasso che suonava, a volte, con tutte le corde a mazzo, e a volte, con una sola corda, come pizzicata con l’unghia, quella bella voce, ora, fra una sillaba e l’altra, franava sempre più in gola, s’allentava tutta, rauca rauca, con un suono di latta, falso, tremolante, scordato come il suono d’un grammofono quando si spezza la corda oppure quando s’incanta:

«Ooos… oos… os…».

Raschiava, girando a folle sempre su quella stessa sillaba, con quella sua voce scordata, a tremolizio, che non sembrava nemmeno più la sua voce, ma quella d’un altro, d’un vecchio: di lui ormai vecchio, cioè a dire. Ma d’altra parte, era forse giovanotto lui? a sessanta e rotti anni, non era forse vecchio, lui? Solo che prima non si vedeva e ora invece si vedeva: si vedeva, cioè, che s’era alterato, alterato nella sua famosa giovanilità di mente, e di conseguenza, il vecchio era uscito al naturale, naturale snaturato, di voce. La voce di vecchio non corrispondeva forse a tutto il traccheggio, a finto e vero, misto di scaltrigno e di babbigno, che aveva fatto? Non era alzata d’ingegno di vecchio, quella? Devono avergli fatto un certo effetto gli strambotti che indirettamente, e magari non volendo, gli gettai, pensava ’Ndrja: e difatti, ora, raschia raschia, perché al dunque, si vede che gli riesce un poco rasposo concludere il suo putacaso. E qui, come fosse più forte di lui, rigirò la testa per guardarlo, e forse perché stava ancora sotto l’impressione di quella voce, guardandolo con la coda dell’occhio, lo trovò, anzi lo ritrovò, invecchiato pure di faccia.

Questo forse doveva essere, perché l’aveva guardato sempre con occhi che stravedevano per lui, guardato come in adorazione, in adorazione d’una statua viva, con occhi sempre gli stessi, che lo vedevano sempre lo stesso, senza mai segno di avvizzimento di pelle né di avvizzimento d’anima sulla faccia marmorina, abbronzata e come scolpita dal sole, fresca a vedersi come quella d’un vava, fresca netta pulita, per effetto forse degli occhi d’acquamarina, come se a guardarla, quella faccia, quella faccia con quegli occhi, in mare fosse sempre tenero ancora di luna, sempre di primo mattino: e ora, in questo istante invece, lo guardava con occhi che quanto a stravedere, stravedevano sempre al suo riguardo, ma ora, sul momento, non stravedevano più per lui, ma contro di lui, non stravedevano d’adorazione, ma stravedevano, anzi strabiliavano d’incazzatoria. Doveva essere per quello o per questo, o per questo e per quello insieme, che per ’Ndrja era come fosse passato un sacco di tempo dall’ultima volta, che era poi solo qualche minuto prima, che lo aveva guardato in faccia, e rivedendolo, il suo spassionato parere era che nel frattempo gli erano venuti in faccia, tutti d’un colpo, gli anni giusti, l’età effettiva, reale, la vecchiaia, in una parola: perché don Luigi, perlomeno a lui, a lui che lo vedeva con la coda dell’occhio, di profilo, faceva veramente impressione a vedersi, a vedere come gli si erano immiseriti, anzi rimmignoniti, i tratti del viso, costretti come dentro, dietro una rete di rughe, un reticolo fittofitto, un vero giocofoco di pieghe e contropieghe. Ma il più impressionante era che sudava, e sudava dai capelli alla punta del mento, agli orecchi, al collo, e il sudore gli sgocciolava a lagrima dagli occhi: bastava questo per dire che sulla sua faccia, ora, c’era qualcosa di nuovo, qualcosa di vecchio, che non c’era prima: perché, sudare lui, sudare quella sua faccia eterna marmorina, era un avvenimento, un fenomeno mai registrato prima, e questa, a ’Ndrja, sembrava prova massima che si era alterato, come se l’alterazione gli vaporasse ormai, di dentro, fuori, dalla mente alla faccia.

Questo, che ’Ndrja più che vedere, pensava, immaginava di vedere sulla faccia di don Luigi, gli dava un senso come di sconcerto, e confusa allo sconcerto, provava una pena, o una specie di pena, di natura tutta spassionata, che non glielo faceva minimamente compassionare, anzi, se doveva dire, gli rinfocolava l’incazzatoria, a tal punto che il senso di pena si girava issofatto a risentimento, si faceva pure quello, motivo pretesto incentivo e causale di quella incazzatoria, che effettivamente non sapeva quando, né perché, percome gli era insorta, e per questo, cosa strana, gli faceva l’effetto di saperlo già, d’averlo sempre saputo perché era incazzato di quella sorta di maniera.

«Os… os… os…» faceva don Luigi, raschiando e sbavando con quell’os in gola, come fosse veramente un cane, intrafficato, anima e corpo, con una scarda di osso che rischiava continuamente di scappargli di bocca. Però, non gli scappava: perché, raspose o no, le poche sillabe che gli mancavano per concludere, avrebbe voluto magari l’argano e l’organo per dirle, ma le avrebbe dette, a costo di arrivarci con la lingua di fuori. Non poteva farci niente, ’Ndrja, se non s’inventava qualcosa a tamburo battente, o se l’inventava lui o la sua incazzatoria per lui: qualcosa, ma cosa? Poteva forse tappargli la bocca con le mani, a un don Luigi?

Dài e dài, da quell’os, finalmente, venne fuori un ossia:

«Os… os… ossì… ossì… ossia». Ma subitissimo, seguitando senza pigliare fiato, all’ossia aggiunse un vossia, anche se nessuno, eccettuato ’Ndrja, afferrò che si trattava d’un’altra parola, diversa da ossia, forse perché gli uscì sana sana, tutta in una volta, senza stare a penarla tanto, e forse perché tutta la differenza era rappresentata da quella pidocchiella di lettera in più davanti alla parola vossia:

«Ossia, ossia, voossia, doo…». Qui però, come l’assalissero ancora gli scrupoli, lo pigliò in faccia un’altra ondata di sudore, di nuovo s’impuntò: «doo… dooo… dooo…».

E issofatto che s’impuntò: dooo… vrebbe arenarci quell’orcaferone là, seguitò allora ’Ndrja fra sé e sé, come fosse stato sempre, sin dall’origine dell’idea, mente con mente, con don Luigi, ed era come se quelle parole, che a lui non gli facevano né caldo né freddo, perché quello che esprimevano, per quel che lo riguardava, non era né pensato né detto con infamità, cioè né pensato né detto a fronte bassa, quelle stesse parole, alla sola idea che ora, fra un istante, le avrebbe sentite pronunciare dalla bocca di don Luigi, gli facevano un effetto, che peggio non si sarebbe potuto nemmeno immaginare, un effetto come di disastro e morte di tutti e desolazione grande a Cariddi, un effetto che nemmeno se fosse stata la fine del mondo. E se non era la fine del mondo, era comunque quel finimondo di guerra, ed era per ’Ndrja come se del finimondo che la guerra aveva fatto dell’uomo, lui si rendesse conto solo ora, solo qua, ora, a Cariddi, su questa scarda di mondo che era tutto il mondo per lui, il solo mondo che conosceva prima del finimondo e anche il solo perciò, che poteva riconoscere dopo, riconoscerlo dov’era ancora riconoscibile e dov’era ormai irriconoscibile: ed era come se ne rendesse conto da un uomo che si chiamava Luigi Orioles ed era l’uomo che più ammirava sulla faccia della terra, l’uomo che ai suoi occhi, dal mondicello di Cariddi, aveva sempre impersonato le cose più riconoscibili del grande mondo, e ora invece, ne impersonava le cose più irriconoscibili, come non fosse più la stessa persona di prima, ma un’altra, alterata, che era la negazione di quella.

«…doo… doo… doovré… doovré…» ripeteva don Luigi con quella voce che faceva venire il latte ai ginocchi. E ’Ndrja: ecco, sta per dirlo, lo dice, lo dice, pensava, con la sua incazzatoria che lo faceva gonfio e scattoso più di dolore che di rabbia, più di bile che di ribellione: ecco, sta per dirlo, questo, questo sta per dire, quello che penso io sta per dire, quello anzi che pensai io un fottìo di tempo prima di lui, quello, quello sta per dire, per dirmi, ecco eccolo, sta per dirmelo, sta per dirlo a me, a me di domandargli al Maltese di arenarci quell’orcaferone là, di arenarcelo per darmi una prova grande grande grande che veramente ci tiene a me, di arenarcelo per darmi una prova del suo amore, arenarcelo, insomma, per amor mio, perché è questo l’espediente ruffianesco, l’espediente scellerato, che andò a pescare nella sua famosa testa ricca, l’espediente che svergogna lui solo a dirlo e svergogna me solo a sentirlo, questo: questo espediente andò a pescare nella sua alterazione di mente, lui, un Luigi Orioles, architettare questo strattagemma bestino, bestino né più né meno del gigantesco pescebestino che il Maltese ci dovrebbe arenare. Laddèntro, l’andò a pescare in quella sua testa ricca dove, per vera legge, epoca di guerra o epoca di pace, mai, nemmeno l’ombra di tali pensieri bestini doveva vedersi, perché Luigi Orioles, come si sa, ma forse non si saprà mai abbastanza, l’ebbe sempre per suo principio di vita di non incalmierarsi mai col pescebestino. Sì, ma ora lo pescò, il bestino, l’ignescò, là, in quella sua testa tangelosa, l’ideò bene come ignescarlo, e una volta pescatolo, si comportò in carattere, si comportò di conseguenza, si comportò come si comporta il riattere che ha per le mani pescebestino: gli taglia la testa e lo spaccia per tonno, bello rosso sanguoso, vendendolo a scialapopolo ai cardoni, nei paesi che non vedono mai mare né pesce: e pure lui difatti, non si fece nessuno scrupolo a spacciare per tonnina la sua idea bestina, fece carte false, fece baccaglio d’occhio, di voce e di mano, per camuffarle i connotati e smerciarla ci voleva l’aiuto di quel tale ’Ndrjuzza, e ci voleva talmente, che o con quello o niente: perché, se glielo domanda ’Ndrjuzza di arenargli l’orcaferone, il signor Mister non gli fa negativa, a ’Ndrjuzza pure i denti d’oro che ha in bocca, pure il baksaide gli dà, figurarsi se non gli arena l’orcaferone, glielo arena di premura, addirittura sopra una guantiera glielo porta al suo ’Ndrjuzza.

Ma ora, lasciando stare ’Ndrjuzza e tornando a noi, continuava a dirsi ’Ndrja, che s’aspetta ora, che gli calo la testa come un pecorone e gli dico: sissignore, vossia non se n’accuri, benvolonté benvolonté, glielo domando al Maltese di arenarci l’orcaferone, qua ai miei piedi me lo faccio arenare, in forma di presente, questo s’aspetta? Ci spera magari, ma quanto ad aspettarselo proprio no, ci spera sì, ma contempo dispera, perché s’alterò sì, ma non è che s’incretinì, e da quelle mie mezze parole che sentì, si scandaliò benissimo che mi trovo incazzatissimo per questa parte di maschio con femmina che mi combinò col Maltese, parte anzi, devo dire, di femmina con maschio, perché è la femmina che domanda presenti e favori e il maschio che li fa o non li fa, parte che mi combinò come un sensale di matrimonio, anche se l’idea non fu sua e fu invece di quel ruffianazzo di scagnozzo, ma questo lo degradò e degrada ancora di più, gli fece fare e fa una figura più infamante ancora. E lui, di questo si scandaliò, se ne scandaliò benissimo, e sennò gli succedeva questo disastro con la voce? Però, non si scandaliò minimamente che m’incazzai anche, e forse di più, per il fatto che nemmeno lontanamente gli sfiorò il cervello che io, il favore, glielo potevo domandare al Maltese in modo semplice e dignitoso, in modo cioè mascolino, e mascolino non solo per me, ma pure per lui, per il Maltese, domandarglielo insomma da pari a pari, favore per favore: vossia ci arena l’orcaferone e io gli vengo a vogare a vossia.

Ma per questo, ci voleva l’antico don Luigi, quello che fu sino a cinque minuti o cinque secoli fa, non questo, che era come il bianco col nero rispetto a quello, questo che rinuncia in partenza al bell’onesto che fu sempre vanto della sua vita sino a cinque minuti o cinque secoli fa, e si mette sotto i piedi la sua bella fama di pellesquadra dall’agire franco netto leale spartano, non questo don Luigi che si degrada, si sdegetta a bazzarioto di basso rango, si piglia insomma d’infamità, si piglia alla lettera dell’infamità di bocca di quello scellerato di Messina, e le infamità che pigliava dalla bocca di quella bassa canaglia me le voleva mettere sulla bocca a me, arrossendone per primo lui e arrossendone poi anch’io con lui e per lui, che mi ripeteva sillaba per sillaba quelle infamità, nemmeno fossero state il Vangelo, e nemmeno si fossero scambiati i vestiti, lui, un Luigi Orioles, e quello, quella feccia, quella vergogna del genere umano. Ma d’altra parte, che aveva più dell’antico Luigi Orioles, questo Luigi Orioles? Che aveva più, oltre il nome? A quel punto, al punto in cui cominciò a fare la pantomima con quello scellerato, al punto in cui cominciò a fargli, a mio uso e consumo, quelle domande a entrare e uscire, a quel punto, altro che scambiarsi i vestiti, a quel punto erano ormai talmente simillimi in tutto, che si potevano scambiare addirittura di persona, scambiare l’uno per l’altro, scambiarsi l’uno con l’altro, a quel punto insomma, agli occhi suoi, l’uno o l’altro erano perfettamente pari, parlavano la stessa lingua, l’identico baccaglio: voleva dire che don Luigi, alterandosi, si era alterato anche in quel tipo, in quella scellerata specie d’uomo, in quella feccia, si era fatto anche scagnozzo un poco, anche nettorecchi e anche ciarlatano, anche ruffiano e anche sciacquapalle.

C’era da meravigliarsi perciò, andava sempre ragionandoci ’Ndrja, se non si scandaliò né si scandalizzò di niente e di nessuno? Come poteva, se l’antico don Luigi si alterò nel nuovo, e ormai è un altro, è questo qui che fa: dooo… dooo… e fa questo, perché si vede che l’antico don Luigi gli si risente ancora, gli si muove ancora dentro e gli fa ancora qualche contrasto, gli oppone ancora qualche resistenza, gli dà, in una parola, ancora qualche scrupolo.

Ma ora, oramai, questione d’istanti era, e finiva, finì, concluse, ora basta che dice: dooo…vrebbe arenarci l’orcaferone… e completò l’opera, e allora gli possiamo cantare il miserere a quel bel don Luigi d’una volta, e allora ce lo possiamo pigliare il culo a manate con questo don Luigi che se la pensò alla coatta e se lo mise sotto i piedi il bell’onesto della sua e nostra vita.

«dooo… dooo…» andava intanto allitterando don Luigi, così scordato, incantato su quel: dooo… da fargli pensare a ’Ndrja, che attraverso la manomorse che gli poggiava sulla spalla, potesse sentire i pensieri, le cogitazioni che andava facendo a suo riguardo, sentirle, e sentitele, sentirsene impallato. Ora però, oramai, è questione proprio di attimi, e lo dice, lo dice, pensava ’Ndrja, trattenendo il fiato, e sempre più a quel pensiero, sempre più ribellato, impotente, sempre più cioè, ribellatamente impotente, sentiva il cuore oscurarglisi, smorirgli a penìo sotto quell’impressione come di finimondo, di lutto grande per lui.

«Non è giusto, non è giusto…» si mise a smaniare a questo punto. «Non è giusto, non è giusto…» smaniava mentemente, ma quello che diceva, pareva di vederlo, di vederglielo fare, per il fatto che contempo gettava la testa di qua e di là come sbattendosela contro quello che non era giusto e per cui non si dava pace. «Non è giusto, non è giusto… Ora lo dice, me lo dice, ecco ora me lo dice, anzi, anzi è come se già me lo disse, ecco, ora, a istanti me lo dice, me lo disse, me lo disse lui, lui, uno come lui a me ora, ora mi finisce, mi finì d’indettare, m’indettò, e non è giusto, non è giusto che lui, lui, uno come lui, uno, unico e solo, sarebbe a dire, m’indettò a me il modo e la maniera di domandargli al Maltese di arenargli la carogna dell’orca, non è giusto, non è giusto che mi dette l’intesa lui a me, ma dandomela per interposto scagnozzo, modo e maniera d’alterato per avere arenato l’animalone, non è giusto, non è giusto che m’indettò, m’ispirò con tutti i sensi e i sentimenti, e ora, ora finisce di dirlo, di dirmelo, ora, ora finì che me lo dice, me lo disse, ora, ora, e non è giusto, non è giusto che finì, finì…»

Smaniava, smaniando sempre di più manmano che smaniava.

«Non è giusto, non è giusto, non è giusto che lo deve dire lui, lo deve dire lui a me di domandarglielo io, con quei concetti alterati, quelle allusioni scellerate, quei doppisensi infami. Non è giusto, non è giusto, che non pensò, non pensò minimamente che spettava a me per vera legge, non pensò, non pensò che io, io glielo dovevo domandare, io, io da me, da me stesso ispirato, ispirato di fatto, ispirato dal fatto che si trattava di favore per favore, di nient’altro che di favore per favore.»

«Non è giusto, non è giusto…» continuava a dirsi come in delirio, smaniando dentro, tutto furente, rigonfio di bile, schiumoso come avesse la bava alla bocca. «Non è giusto, non è giusto…» si ripeteva come fosse sul punto di dare in smanie, di farsi pigliare dalle furie. «Non è giusto, non è giusto…» si ripeteva e diceva col tono di mente scattoso, ribellionato, un tono di mente che era come se col pugno della mano destra si cazzottasse la sinistra a palmo aperto. Si pigliava sfogo cioè solo apparentemente, in effetti però, ripetendosi: non è giusto, non è giusto, non la finiva di martoriarsi, perché non faceva che riaprirsi, anzi non faceva che tenersi sempre aperta la ferita.

Sino a qui: non è giusto, non è giusto, con quel tono biliato, furente, era chiaro, nemmeno a dirlo, che ’Ndrja lo ripeteva per quello, per quello che don Luigi era ormai in punto di dire: dooo…vrebbe arenarci l’orcaferone. Era chiaro che se lo ripeteva per quella ingiustizia, quella camorristeria, per chiamarla col suo nome, che gli stava facendo questo curioso don Luigi uscitosene a scaltrigno, questo don Luigi cambiato da così a così, proprio un altro, proprio alterato, che gira e rigira, in sostanza, questo aveva fatto: lo aveva scavallato, per domandarglielo lui al Maltese di arenargli l’orcaferone. E il suo scopo non era certo lo stesso, lo stesso suo, non certo quello di procurargli daffare di mano, allianamento di braccio e allianamento di mente ai pellisquadre, ma era invece, certo, certissimo, quello di procurargli, o almeno tentare di procurargli, un affare, quello di farci un affare con l’immensa carogna d’orcaferone. Non è giusto, non è giusto, era chiaro perciò, che se lo ripeteva per questo, per quello che succedeva accanto a lui, là, sullo sperone, per quello cioè, che finiva di succedere sulla bocca del presente don Luigi: e sennò, perché quel tono di mente scattoso, ribellionato, il tono di chi non si sopporta l’ingiustizia e a momenti glielo dice in faccia, don Luigi o non don Luigi?

«Non è giusto, non è giusto…» Però andando avanti a ripeterselo, sentiva che l’incazzosità di mente se ne calava viavia di tono, se ne calava sotto, anzi sottissimo, di tono, e sentiva che il tono si faceva sempre di più tutto l’opposto di quel tono schiumante, scattoso che aveva all’inizio, un tono, che quanto quello era tono di mente smaniosa d’offesa, tanto questo era tono di mente definitivamente, mortificatamente offesa: e se quello, per tornare al paragone, si poteva figurarselo come il pugno di una mano che batteva contro il palmo dell’altra, questo bisognava figurarselo come tutte e due le mani abbandonate e come morte in grembo, a palme aperte, e questo era come dire che le mani di quel tono si comportavano al mascolino e le mani di questo invece al femminino.

«Non è giusto, non è giusto…» Da quel tono incazzoso, come pronunciato di mente, in avanti, in alto, che pareva sporgersi verso la luce, intesato e scattoso, sentiva ora, in questa voce d’un tono sotto, di ripeterselo invece tutto all’incontrario, come pronunciato di mente in dentro, in basso, che pareva seppellirsi fra le tenebre, come rientrato, ripiegato, acconchigliato all’utero.

«Non è giusto, non è giusto…» Sentiva ora, con questo tono al femminino, di ripeterselo a lettera morta, ripeterselo sempre meno a protesta e sempre più a tribolo, e tribolo del peggio, del tribolo quando si riduce a un ritornello incarnato con suono e senso di parole confusi al respiro e alita fuori dalle labbra, tormentosamente, con qualcosa di vivo come fosse morto, con qualcosa di morto come fosse vivo, qualcosa come l’acqua che trasuda dalla roccia, l’onda che si fa schiuma alla riva, l’aria che spira a spirale nella conchiglia.

«Non è giusto, non è giusto…» Sentiva di ripeterselo, ora, con questo tono come di ahiahi con le punte consumate, di lame spuntate a furia di scavare sino all’osso in una piaga sempre aperta, ma che non sanguina più, e non fa nemmeno male più. «Non è giusto, non è giusto…» Sentiva di ripeterselo ora, con questo tono a dolidoli, sordo sordo, senza riparo né conforto, un dolidoli così potentemente, impotentemente catastrofico, che era come per il patimento d’un’ingiustizia grande, soverchiosa e soverchiante, come per una specie di morte, una specie di finimondo per morte. E ripetendoselo, ripetendoselo: «Non è giusto, non è giusto…» aveva la sensazione ora, questo tono di protesta al femminino, uterino, come lo sentisse, sentirebbe anche prima ancora dopo, da sempre e per sempre, insomma, nella sua mente acconchigliata all’orecchio. Perché ripetendosi: «Non è giusto, non è giusto…» provava quell’impressione già provata, che era come non fosse assolutamente vero che sentiva il tono di mente che sentiva, quel dolidoli che era come per il patimento d’un’ingiustizia grande, come per una specie di morte, una specie di finimondo, lo sentiva come se assolutamente vero fosse invece che tanto quanto lo sentiva, lo risentiva, e tanto quanto lo risentiva, lo presentiva, come se quel dolidoli andasse e venisse nella sua vita, nel mare del tempo, di tanti tempi che erano sempre uno e nessuno, come un flusso e riflusso, da mare a terra, da terra a mare, dalla vita alla morte, dalla morte alla vita.

«Non è giusto, non è giusto…» si sentiva ripetere dentro la mente a tribolo, e fuori, fra orecchio e mente, il sillabamento, per non dire sdillabbramento, di don Luigi, quel dooo… dooo… sopra il quale da un pezzo batteva e ribatteva, lasciandolo però sempre in sospeso, gli sonava, risonava stranamente a mortorio come un dooon, dooon fatto bambinescamente con le labbra, con un’eco lontana di rintocchi di campane strettistretti, che s’insordivano e risucchiavano l’uno con l’altro la n.

«Non è giusto, non è giusto…» si sentiva ripetere dentro con quel tono al femminino ed era come toccasse pure lui l’ultimo, più basso, disperato tasto del tribolo, quando meriti e valori personali si sono come consumati, sono diventati come fossero stati sempre inesistenti, a furia di ripeterli, e resta solo quel ritornello: non è giusto, non è giusto, come se della morte non restasse altro senso ai vivi che questo, il senso come d’un atto d’ingiustizia smisurato, inappellabile, senza riparo.

Non è giusto, non è giusto, si ripeteva e quel dooo… dooon… dooon… dooo… gli faceva sempre più l’effetto accorante d’un mortorio che don Luigi si sonava addosso con le sue stesse mani, per quella specie di morbo che se lo pigliava e portava via dal mondo di Cariddi, quella specie di alterazione del suo naturale di carattere, di alterazione della sua stessa vita.

«Non è giusto, non è giusto…» si ripeteva con un tono sempre più potentemente, impotentemente catastrofico. «Non è giusto, non è giusto…» si ripeteva, e sempre gli quagliava a mente che quello era frasario morto, fondo di tribolo, sempre più gli quagliava a mente che dal tono mascolino, incazzoso, dal tono ribellato, ribellionato, era scaduto, caduto, al tono femminino, uterino, e da questo gli quagliò benbene, in testa, l’incazzatoria che gli pareva oramai consumata, gli si riattizzò allora al massimo.

Ci pensò lo scagnozzo a rinfocolarlo, lo scagnozzo che tutt’all’improvviso, quando nessuno se l’aspettava più, risalì di scena, approfittando del fatto che la puntina di don Luigi girava sempre a folle ed era ancora là che alletterava e sillabava, anzi per la verità, si sillasbavava, su quelle ultime due, tre parole che gli restavano da dire per concludere il suo bel, veramente bel traccheggio a due facce: dooo… dooo…

«Uffa, uffa» fece sbuffando lo scagnozzo, guardando un poco alla compagnia sullo sperone e un poco allo zatterone degli inglesi che oramai, anche se si sarebbe detto ancora strambato dalla rotta del suo vaeviene isola continente, veniva allontanandosi dal mare dell’orcaferone. «Quello, a momenti sbarca» disse poi, rivolgendosi ancora una volta tutto sprezzantesco, a don Luigi, «e voi state ancora qua a fare dododò… Uffa, una cosa al cuore mi venne a sentirvi. Va be’ che quello ci tiene al vostro ’Ndrjuzza, va be’, però, ’Ndrjuzza o non ’Ndrjuzza…»

«dooovré… dovreeeb…» sillabò allora don Luigi come se quello scellerato lo avesse davvero appresciato con l’allisciatina di pelo a smacco e a sfottò, che gli aveva dato ancora e ancora come si fossero scambiate le parti.

«Non è giusto, non è giusto» tornò a ripetersi ’Ndrja, ritrovandosi però, di colpo, a ripeterlo con tono di mente incazzoso, ribellato, furente che aveva d’origine, ritrovandosi cioè, col sangue agli occhi. «Non è giusto, non è giusto» si ripeteva, ritrovandosi col tono di prima e in più, con un’impressione come di cuore nero, nero e gonfio, l’impressione che perlappunto gli restava del tono a tribolo di dopo.

«Non è giusto, non è giusto…» si ripeteva in mente e contempo: «Ecco, ecco» si ripeteva, «ora lo dice, me lo dice, ora che st’invaiolato sbuffò, lo dice, lo dice e conclude, subito, ora, qua, all’istante: …bbe arenarci quell’orcaferone là. Questo è quello che dice, che mi dice a me di dire a quel Maltese là, dirgli perlappunto a quel modo come dissi, di arenarcelo per amor mio, che sarebbe il modo ideale che Luigi Orioles pensò di sicuro, lo sa lui quanto tempo prima del sottoscritto, solo che lui non pensò, perché che gliene fotte di questo a lui? non pensò che io, prima ancora che gli dico quello al Maltese, mi devo mettere in faccia una bella maschera e non levarmela più.

«Non è giusto, non è giusto… Ecco ecco, ci arrivò e lo dice, lo dice, anzi anzi si può dire che già lo disse» si ripeteva e il tono incazzoso, ribellato, furente ora, oramai si risentiva dentro di lui, di quell’altro tono a dolidoli, catastrofico, senza riparo, e questo lo inferociva sempre di più. «Ecco, lo dice, lo disse» si ripeteva e questo pensiero, in quel momento gli faceva ancora quell’effetto come di finimondo. «Non è giusto, non è giusto. Non è giusto che lo dice» si diceva, «e non è giusto, non è giusto che non gli posso chiudere la bocca a questo don Luigi qua, alterato, degradato, incarognito.»

«Non è giusto, non è giusto, no, non è, no…» ripeté un’ultima volta, ma stavolta quel pensiero, come se con la smania ripetuto e ripetuto, gli si fosse gonfiato in mente sino a diventare fissazione, mania, sino a pigliargli la mano e sfogare fuori al suo naturale, per via di parole e di voce, gli scappò di bocca e solo allora lui se ne scandaliò, contempo che se ne scandaliarono anche gli altri. Non sapeva agli altri, ma a lui gli fece l’effetto come di una voce, fra sonno e veglia, dolorosa, ribellata, una voce soffocata, rantolante, che dovettero sentire tutti sullo sperone, e i più vicini, come don Luigi, Caitanello e lo scagnozzo dovettero afferrare anche il senso delle parole. Si girarono a guardarlo difatti, e ’Ndrja allora, con l’ispirazione dell’incazzatoria che da tanto si teneva in punta in punta e in quell’attimo pigliava inaspettatamente il sopravvento, si levò di scatto di sotto alla mano che don Luigi gli manteneva ancora sulla spalla, per cui una bella strambata gliela dette per primo a lui, e si gettò in avanti contro lo scagnozzo che stravolgendosi in faccia, rinculò, ma ’Ndrja lo agguantò per il giubbotto, fra la pettorina e il collarino, e stringendolo come in una morsa: «Scellerato, infamone» gli gridò sulla faccia, «non v’ardite, non v’ardite di chiamarmi ancora ’Ndrjuzza, perché sennò v’ammazzo, v’ammazzo, vi levo di mondo…». E intanto pensava che l’incazzatoria gli era scoppiata giusta giusta per tappargli la bocca a don Luigi, gli era scoppiata al punto giusto, al punto dolente, giustappunto, giustintempo per lasciargli in tronco la conclusione, il finimondo di sillabe che lui sentiva in quelle poche, nemmeno tre parole, che gli restavano ancora da dire, una volta finito di dire: dovrebbe, e cioè: arenarci quell’orcaferone là. E pensava pure, come in conseguenza, che quello, quello di ’Ndrjuzza, era un pretesto meschino, meschino e contempo ridicolo, per sfogarsi la rabbia, scontandosela con qualcuno, qualcuno che anche se si trattava di quello scellerato, non era quello giusto, e sperava che don Luigi lo capisse, capisse questo e capisse anche il resto, da questo. «Non è giusto, non è giusto…» si ripeteva ora, sentendosi e facendosi sentire ora anche fra i denti, chiaro e tagliente di voce, messo in modo poi che era come sproloquiasse sulla faccia dello scagnozzo che pareva intenzionatissimo a strozzare. Lo stringeva sempre più per il collarino del giubbotto, spingendogli le dita contro la gola, sicché quello, terrorizzato, andava perdendo sempre più fiato e sbiancando, rovesciava gli occhi all’indietro, la bocca aperta e la lingua mezza di fuori. «Non è giusto, non è giusto…» smaniava ’Ndrja con la voce spezzata, accanita, a sussulti, a singulti, la voce di chi si pigliava finalmente uno sfogo: «…nonè… giu… nonègiu… giu… giusto…» spingendo coi pugni, con tutta la persona contro la gola dello scagnozzo che ormai s’invetriava gli occhi come il pesce fuori dell’acqua, e si piegava sui ginocchi, sotto ’Ndrja che pareva volesse staccargli con le mani la testa dal busto o forse il busto dalla testa, e dato che nessuno si faceva avanti a fermarlo, rischiava veramente di riuscirci.

«Nonègiu… nonègiu… giu… giu… giusto…» Lo scagnozzo pareva ormai all’asfissia, con gli occhi quasi fuori dalle orbite, fissando ’Ndrja con uno sguardo non solo terrorizzato, ma contempo anche come insalanito dalla curiosità, dalla meraviglia, pareva seguire come calamitato l’accanimento con cui quella furia scatenata lo stringeva alla gola, spingendo contro coi polpastrelli quasi glieli ficcasse dentro. Cominciava ormai a srigidirsi, a mancargli dalle mani, a farsi pesomorto e mollarsi sotto, mentre la faccia invaiolata si tramutava a vista d’occhio, prima ingiallendosi al massimo e poi sbiancandosi e facendosi come di pezza, tutta in pallore.

L’unico fra i presenti, l’unico fra tutti a Cariddi, che glielo poteva levare dalle mani a ’Ndrja, era don Luigi, e lui glielo levò. Per prima cosa gli mise ancora quella sua mano sinistra sulla spalla, stavolta però con una impronta ferrea, decisa, un’impronta in cui si sentiva il don Luigi vecchio stile: ’Ndrja girò gli occhi a guardarlo e don Luigi guardò lui e guardandolo, con la mano destra si provò a fargli lasciare la presa, ma ’Ndrja gli resistette. Per dei momenti lunghissimi si guardarono fissi fissi, facendo come a braccio di ferro con gli occhi, intanto che ’Ndrja stringeva lo scagnozzo per il collarino, tirandolo verso di sé, e don Luigi, con la mano destra aperta, lo spingeva all’indietro per una spalla. A un certo punto, volontariamente, ’Ndrja perse il braccio di ferro, sentendo però, che ormai aveva vinto l’altro gioco, il gioco grosso con don Luigi: mollò la presa, e allora, sotto la spinta della mano di don Luigi che di colpo non incontrava più resistenza, lo scagnozzo fu ronzato all’indietro in modo tale, che rinculò un pezzo, strambando qui e là, per lo sperone.

’Ndrja e don Luigi si guardavano ancora negli occhi e poi, chi li abbassò per primo, fu don Luigi, che gli levò la mano dalla spalla e si voltò, dando le spalle allo scagnozzo finito a culinterra.

’Ndrja invece, gli occhi, a quell’invaiolato, non glieli levò di sopra, sinché quello, tenendosi le mani alla gola e respirando a grandi boccate, con la camminata e lo sguardo di chi fu pigliato dai turchi, non scese dallo sperone, levandosi di vista, almeno sino a quando non girò sulla marina da dietro lo sperone.

’Ndrja aveva gli occhi che sprizzavano scintille, e ai pellisquadre che non lo avevano mai visto ribellato di quella sorta di maniera, gli faceva veramente impressione. Era tutto un fascio di nervi e rifiatava come mandasse vampe dalle narici, e quelli che gli stavano vicino, potevano sentire come faceva scricchiolare i denti, mentre seguiva quello scellerato con gli occhi, con una espressione d’occhi che era come lo sbranasse, lo sbranasse, morso a morso, a furia di sguardi.

A ’Ndrja, in quel momento, gli venne come un tremore alle gambe, come quando si passa per un pericolo, per un grande pericolo di vita e solo dopo se ne ha vera coscienza: e come succede tante volte in quei casi, dopo il tremore, gli venne una gran parlantina, e la parlantina riguardava sempre lo scagnozzo, lo scagnozzo pigliato a falso scopo: perché, come gli era servito prima per mascherare il suo scatto di furia, gli serviva ora per mascherare il suo sfogo.

«Oh, cosa da non credere…» cominciò a sproloquiarsi, rivolgendosi a tutti in generale e a uno in particolare. «Oh, ’Ndrjuzza arrivò a chiamarmi un tale lordume d’uomo. E che ci dividemmo il sonno per caso? O varammo insieme? Ma d’altra parte, che si può pretendere, quando un padre, parlando con una tale feccia d’uomo, se n’esce ad avvezzeggiarsi col nome di suo figlio, cosa che mai si sognò di fare prima? Naturale che quello si sente autorizzato a chiamarmi pure lui ’Ndrjuzza. Naturale, quello si vedette trattato, si vedette, forse per la prima volta in vita sua, data importanza, si vedette domandato e ridomandato, e allora, con l’interesse personale che aveva in gioco, non solo s’intrigò, ma si pigliò di confidenza pure, si pigliò il dito con tutta la mano, si fece borioso, iattante, sprezzantesco, se ne salì in canestro, insomma, pontificò. Eh, per forza, per forza…»

Per forza, intendeva dire, ma questo non lo diceva, per forza, si vedeva al centro, tutti che pendevano dalle sue labbra, che lo stavano a sentire come fosse lui, ora, bocca d’oracolo. Questo intendeva dire ’Ndrja, dicendo: eh, per forza, per forza, e se non lo diceva, se non lo disse, era perché attorno a lui si erano ammutoliti tutti e non gli davano altro incentivo. Nessuno, difatti, nemmeno Caitanello, ci mise bocca, nessuno pipiò, disse e fece niente per rabbonirlo. E figurarsi don Luigi, che quel liscio e busso sapeva benissimo di doverlo pigliare tutto al personale, figurarsi se lui non lo capì meglio di tutti gli altri, lui, che qualsiasi cosa si potesse dire o fare per ammansirlo, non avrebbe fatto altro che rinfocolarlo, anche perché sapeva pure che dopo quanto l’aveva infocato lui, non si poteva proprio infocarlo di più.





Se ne stavano zitti e questo, dati i tipi, specie alcuni di questi tipi, significava che acconsentivano: acconsentivano alla sua incazzatoria e al suo ribellionamento, alla sua sfogata, al suo sproloquio, e se acconsentivano a questo in primis, c’era da pensare che tacitamente acconsentivano anche al fatto che lui, la colpa, non gliela dava a quello scellerato, perché quello, alla finfine, faceva il mestiere suo, il mestiere a cui era portato, il mestiere suo di natura, mentre chi diceva lui, che mestiere faceva in quell’occasione, chi diceva lui? faceva forse il mestiere suo, il mestiere a cui era portato per natura?

Acconsentivano, dato che se ne stavano zitti, acconsentivano su tutta la linea: e del resto, se parlavano, che dicevano? negavano? e che negavano? la luce del sole negavano? D’altra parte, parlava al plurale, diceva pellisquadre e sottintendeva invece la loro testa, quella testaricca, maiuscola, quella loro testa che stava sulle spalle di Luigi Orioles, perché tutto di là cominciava, dalla loro testa, anzi dall’occhio, dall’occhiolino di quella testa. Perché il pesce, di là comincia a puzzare, dalla testa, e figurarsi lui, quel gran pesce là, don Luigi: lui doveva fatalmente puzzare il doppio di un altro, doveva fatalmente puzzare anima e corpo, lui, perché se veramente l’anima è allogata in qualche parte del nostro corpo, quello, non altro, poteva essere il posto dell’anima di don Luigi, e si era alterato là, in testa, si era alterato, tuttuno, anima e corpo.

Lo scagnozzo, che pallido, coi lineamenti stravolti, un attimo prima scappava come avesse visto la morte con gli occhi, un attimo dopo, ricomparendo sotto lo sperone, aveva di nuovo la sua aria boriosa come la gallina pigliata di gallo, che si sbatte le penne e pare che la cosa non le fece né caldo né freddo.

Si traccheggiava lassòtto, senza decidersi a drizzare verso la riva: alzò un piede su uno spuntone di maceria della casa dei Castorina e mentre s’allacciava una scarpa, sogguardava sopra lo sperone, occhìando verso ’Ndrja, con gli occhi strettistretti, inveleniti. Poi, si fece un poco più sotto e con un che di sottinteso, smaccoso e provocatorio per ’Ndrja, rivolto a don Luigi, gli disse, tutto condiscendente:

«Allora, che mi stavate dicendo? Quale sarebbe questo favore che vorreste fatto dal signor Mister Maniàci?».

«Favore? quale favore?» gli rispose don Luigi, tutt’a meraviglia.

«Come, quale favore?» replicò quello, restando a guardarlo a bocca aperta.

«Sì, quale favore? quale?» insistette don Luigi, senza minimamente scomporsi. «Da dove v’uscì questo favore? Parlai forse di favore io?»

«Ah, no, non parlaste di favore?» gli fece lo scagnozzo, guardandolo meglio. «E che intendevate allora, dicendo: e putacaso il nostro Comesichiamalui, apre bocca e dice…? eh, che dice, che strabilio di cosa dice, se apre bocca il vostro Comesichiamalui? eh, si può sapere che dice quella bocca larga?»

’Ndrja fu pigliato talmente di sorpresa dalla nuova frecciata dello scagnozzo, che don Luigi già rispondeva e lui ancora lo guardava come un fenomeno, quell’infamone:

«Ma che m’andate incucchiando?» gli faceva don Luigi, che persino esagerava a non capire. «E chi sarebbe questo Comesichiamalui? Eppoi, chi sarei io per dirvi che dice, se apre bocca? dominiddio sarei io?»

Quasi quasi se ne scandalizzava ora, vero o finto, ma prima, quand’era all’opera, quand’era proprio in punto di concluderla, l’opera, quel putacaso che faceva, era cosa umana forse o era pretesa da dominiddio? Se ne vergogna ora, si disse ’Ndrja, e questo è segno che si pente, è segno che il mio scatto di furia gli aprì gli occhi, gli aprì gli occhi come a un sonnambulo soprassaltato nel suo. Aprì gli occhi e si vedette com’era, che diceva, che faceva, che razza di cosa, insomma, andava operando, e subito, dov’era, restò, aveva alzata già la gamba nell’ultimo passo e si paralizzò: si cucì le labbra, per parlare chiaro, s’ammutolì nel mezzo di quella famigerata frase: …be arenarci quell’orcaferone là: non lo disse allora né, a giudicare dalle risposte che dava allo scagnozzo, sembrava potesse cambiare idea, ora o dopo. Se non era che ora, sprovato da quello scellerato, invece di ammettere, mentiva e smentiva, si sarebbe potuto dire che ormai era tornato lui, il vecchio don Luigi, vecchio stile, stile dichiarato, netto, franco, leale, spartano: ma era ancora lontanello da quel don Luigi, questo che sprovato dallo scagnozzo scellerato, invece di ammettere spartanamente, mentiva e smentiva. Ma d’altra parte, che poteva fare? Se a chiare lettere ammetteva il suo traccheggio con lo scagnozzo, lo ammetteva contempo anche con ’Ndrja, e allora tornava tutto in ballo, la tacita intesa, che era di fare finta come se niente o quasi fosse successo, finiva allora ed era peggio che se fosse successo effettivamente tutto.

Lo scagnozzo lo fissava, come non credesse ai suoi occhi, scrutandolo incredulissimo:

«Ma possibile mai» gli fece «che ve ne scordaste in un vedere e svedère?».

«Si vede che si trattava di fesseria, che era cosa da niente» commentariò, secco secco, don Luigi, tagliando corto, cortissimo.

«Da niente?» esclamò lo scagnozzo con gli occhi di fuori. «Da niente? Da niente, dite? Ma come, ci giraste un’ora intorno e dite che era cosa da niente?»

«Da niente, da niente…» ripeté don Luigi, col tono a fastidio, come se si cacciasse una mosca. E poi aggiunse, forse perché lo sfiorò il sospetto di comportarsi troppo a faccia tosta: «Non era niente di preciso».

«Ah, sì? Niente, era niente, insistete a dire?» fece quel fallattutti. «E pensare, pensare, che a me mi sembrava che si trattava di questione di vita o di morte, che si trattava proprio di questo in mente vostra.»

«Non è che vi presumete di leggermi in mente, per caso?» se n’uscì a dire, don Luigi, ombriandosi in faccia. «Perché, vedete, non è culo vostro, caro Sanciolo, leggermi in mente a me» concluse poi, tranquillissimamente, quasi vecchio stile, quasi non fosse successo veramente niente, e tanto per cominciare o per finire, gli levava il signor che prima gli aveva concesso a quel nettorecchi.

«Non sia mai» fece quel ruffianazzo, dopo avergli spiato un poco in faccia, come non sapesse più per quale verso pigliarlo, «non sia mai, dico, pretendermi di leggervi in mente a voi. Vorrà dire che capii male, ma se per un putacaso il signor Mister Maniàci, voi pensate che vi può giovare in qualche cosa, ditelo, non fate complimenti: perché, vedete, se non si tratta di fascisti, se non si tratta cioè di domandargli di chiudere un occhio sopra qualche gerarca, perché per quelli il Tauno Maggiore non transige, a me, per qualsiasi cosa, non mi fece e non mi farà mai negativa. Io e lui, siamo molto intrinseci, rendo l’idea? Come può farmi negativa a me con l’amicizia fraterna che passa fra noi due?»

«All’anima della faccia di bronzo…» gli venne dal cuore di dire a ’Ndrja. «Come no? Passa un’amicizia fraterna fra loro due, l’amicizia, sarebbe a dire, che passa fra le palle e chi le sciacqua.»

«Che diceste voi?» s’avventò lo scagnozzo. «Eh, che diceste? A voi, io, a voi…» mormorò poi, a minaccia, mettendosi una mano fra i denti.

«A voi, a voi, che intendete con questo a voi, eh, miserabile? Non vi bastò l’acconto che vi detti? Volete il resto? E ditelo. E sennò, levatevi di qua davanti e andategli a dire al vostro padrone che io sono qua se mi vuole, perché, se mi vuole dire cosa, se gli abbisogno per voga o capovoga, non mi deve mandare il suo sciacquapalle, ma deve venire lui, di persona, perché io gli abbisogno a lui, non mi abbisogna lui a me.»

«E aspettate, aspettate che glielo vado a dire. Aspettate, aspettatelo che viene, che vi viene a pregare di persona. E aspettate, aspettate che vi dà le mille lire, parate, parate la mano dove le volete messe. Essì, come no, in palma di mano ve lo spalma…»

«E allora, andate a fare in culo, voi e lui. Questo, almeno, glielo potete dire, di pigliarlo in culo tutti e due insieme, dato che siete tanto intrinseci? Questo, m’immagino che non vi dispiace, e m’immagino che con piacere gliel’andate a dire, eh?»

«Con piacere? Con piacerissimo anzi, perché non ve lo potete nemmeno immaginare che gran piacere sarebbe per il sottoscritto farvi passare qualche guaio.» Calando dallo sperone sulla marina, lo sentirono ancora che faceva: «Ah, che piacere, che piacere…».

’Ndrja lo accompagnava con gli occhi quasi passo passo e si risentiva dentro, prepotente, ancora quel bisogno di parlare, di sfogarsi, che il silenzio di tutti, attorno a lui sullo sperone, gli accresceva ogni secondo di più.

Gli bastò un incentivo innocente, un incentivo da niente, che gli offrì don Enrico Scoma, che da quando aveva visto Federico con quella mano ridotta a pendula di sanguinaccio, era completamente partito di mente e i pensieri, prima di quagliargli in testa, già gli uscivano di bocca. Con tutto questo, con tutto che oramai lo sapevano, il meschino, lo stesso però, in quel momento, mentre tutti sullo sperone se ne stavano zitti, fu gran sorpresa sentirlo che se ne usciva a dire, rivolto a qualcuno vicino a lui nel gruppo o magari a nessuno in particolare: «Bruciò una carta da mille, ’Ndrja, o forse più d’una, a sentire quello. E quello, ora, per giunta, capace che gli fa le scarpe col Maltese…».

’Ndrja, forse, non dovette metterci nemmeno mente, chi era, chi non era che diceva quelle parole, perché, la mente, dovettero pigliargliela interamente le parole, il suono, il senso delle parole. Girandosi, con quell’aria di lama molata fresca che aveva negli occhi, la voce bell’incazzata che faceva sentire il gusto che ci provava a dire quello che diceva, pigliò di petto, cosa che mai, tutta la comarca sana sana di pellisquadre, compreso padre e compreso padre dei padri, sarebbe a dire Luigi Orioles e, rivolgendosi a quell’incolpevole e inconsapevole, cioè a don Enrico Scoma, ma rivolgendosi a lui, semmai, di sola parola, disse:

«Ma che andate chiacchierando? Ma che scarpe mi può fare a me, quello? Ma chi cazzo, che cazzo vi pare che è quello? Uno sciacquapalle, questo è. Chi vi pareva che era? Lo sciacquapalle, il leccapiedi, il nettorecchi di quel Maltese là, questo è, questo, e per giunta gli fa pure il ruffiano a quello là, e che glielo fa, glielo vedemmo fare noi, coi nostri occhi, Masino e io. E quello, il Maltese, vedemmo come lo tratta, né più né meno d’un ladricello di portafogli, d’un bazzarioto di quarta classe, con fratello e cognato che entrano ed escono dalle carceri di Carrubbara. Mi fa le scarpe, ma sentite, sentite, quella feccia del genere umano mi fa le scarpe a me. Eppoi, che andate chiacchierando che bruciai le mille lire, bruciai le duemila lire? E perché, dipendeva o dipende forse da quel miserabile buscarmele o non buscarmele? Dipende invece da quel Maltese, da quel Maltese e dal sottoscritto, dal Maltese che mi domanda di vogargli e dal sottoscritto che gli risponde sì o no».

E qui, per quanto riguardava quelle due parole di sproloquio che gli erano scappate di bocca a don Enrico Scoma, avrebbe potuto ritenersi soddisfatto del già detto, ma la verità era che lui si rivolgeva ancora una volta a tutta la compagnia, ma ancora una volta parlava con uno solo dei presenti, con quello che era stato il suo dio in terra e aveva rischiato di non esserlo più, e questo gli costava ancora qualche sofferenza, qualche insofferenza a inghiottirselo: «E inoltre, inoltre» fece perciò continuando, «dipende pure da me se m’accontento solo dei soldi, oppure se mi scapriccia di domandargli anche qualcosa d’altro in aggiunta. Sta a me» e qui calcò sulla voce, perché don Luigi, secondo l’impressione sua, non aveva fatto che ripetergli questo prima, ripetergli questo senza parole: sta a te, e difatti a lui stava. «Sta a me dirgli: favore per favore, vossia m’avrebbe a favorire per la tale cosa, sennò, mi dispiace, vossia si voga da solo. Che c’entrava e che c’entra quell’invaiolato? Un servazzo, una bassa canaglia, uno sciacquapalle, lo pigliaste forse per don Giovanni d’Austria o forse per il professore delle anguille?»

Lo scagnozzo intanto si era gettato a sedere a riva, aspettando che lo zatterone tornasse dal mare dell’orcaferone per ripigliarlo a bordo. Quando però, lo zatterone la finì di sfessiarsela in quelle acque lorde e massacrate, tutte bavosità sanguinose, e pigliò la mossa di ripassare la linea, lo scagnozzo allora, come si facesse forte di questo, si rimise in piedi lesto lesto e risalì per la marina sino a sotto lo sperone, senza mai abbassare gli occhi puntati lassòpra. Lassòpra, ’Ndrja e don Luigi stavano sempre bene in vista. Lo scagnozzo guardava ’Ndrja, tutto smaccoso e provocatorio, mentre a don Luigi, anche se era a lui che parlava, a malapena rivolgeva qualche occhiata, qui e là, insieme alla parola:

«Allora, vi decideste a parlare?» gli fece.

Don Luigi lo ignorò come se quello non si rivolgesse nemmeno a lui: anzi, si finse occupato a dire qualcosa a Saro Ritano che si trovava lì accanto.

«Insomma» proseguì quello, sempre più infamone, «vi rimangiaste tutto? vi ritiraste con la coda in mezz’all’anche? Ma che fu, chi fu che v’impressionò di sta sorta di maniera?»

Lo scopo suo era forse di metterli l’uno contro l’altro, ’Ndrja e don Luigi, di inimicarli apertamente, senza sospettare invece che grazie a lui, l’antico pellesquadra e l’antico sbarbatello si ritrovavano, e per di più si ritrovavano amici, pellesquadra con pellesquadra, non più insomma, statua con gli occhi azzurri e muccusello imbambolato a guardarlo: perché don Luigi s’era scoperto ora che non era marmorino, s’era scoperto ora che non stava sopra un piedistallo, e ’Ndrja s’era scoperto ora che per lui, qui, ora, era come fossero passati molti anni in pochi, pochi che però, erano quelli incalcolabili di guerra, e gli anni di differenza che c’erano prima fra lui e don Luigi, era ora come non ci fossero più, e ora, l’uno col suo meno e l’altro col suo più, si compensavano, facevano come un tuttuno, e prova ne era che a quello scellerato, si rivolgesse all’uno o all’altro, rispondeva l’uno o l’altro, l’uno per l’altro, la risposta dell’uno stava bene sempre anche all’altro.

Lo scagnozzo aveva dato un’occhiata allo zatterone come per assicurarsi che effettivamente veniva da questa parte, e assicuratosene, continuò, iattante e smaccoso più di prima, l’opera sua di provocatore:

«E un cristianone come voi» fece rivolto, tutt’offensivo, a don Luigi, «un cristianone come voi, con la barba bianca, si fece impressionare da quella specie di Rodomonte bombardaro che c’è là vicino a voi?».

’Ndrja e don Luigi, contempo, girarono gli occhi l’uno verso l’altro e l’uno ebbe per l’altro come un accenno di riso quasi d’intesa:

«Sbagliatela per me, Sanciolo» fece allora don Luigi, come risollevato da quell’accenno d’intesa con ’Ndrja: «Tagliatela qua, è meglio per voi, sentite a me, tagliatela».

«Sì, sì, tagliamola, è meglio, specie per voi è meglio, che state ancora tutto spagnato da quel rodomontaro là, affiancato a voi che vi impressionò, oh non si crederebbe quanto v’impressionò…»

Don Luigi si girò allora verso ’Ndrja e con fare naturale, antico, gli mise un braccio attorno al collo:

«Chi, questo?» fece allo scagnozzo. «St’individuo qua, questo dite, st’individuo che vedetti nascere e crescere e ora si fece un giovanottazzo più alto di me? E perché vi fate tanta meraviglia che m’impressionò? M’impressionò, sicuro che m’impressionò, e vi pare vergogna per me che m’impressionò? Secondo voi, perché non mi dovevo impressionare: perché è un cacanido, un muccusello appetto a me? Eh, caro amico, ma se succede che un cacanido, un muccusello, la ragione ce l’ha tutta lui, finisce allora d’essere cacanido e muccusello, diventa vecchio, allora, nonnavo, e la barba bianca è come se l’avesse lui, allora, lo sbarbatello. Resi l’idea?»

’Ndrja, parola dietro parola, sentiva rinascere la sua antica ammirazione per don Luigi, ed era come un dolce, benefico sapore che si risvegliava dentro di lui e gli tornava al palato. Sì, si pentì, si diceva ’Ndrja, non ci può essere più alcun dubbio. Sì, si pentì e tornò lui, con l’antico stile suo, dichiarato netto franco leale spartano, perché anche questo era stile suo, questo di riconoscere pubblicamente il suo torto, sbaglio o mancanza, se torto, sbaglio o mancanza poté mai fare lui prima d’ora, prima di questo torto, sbaglio o mancanza, se di torto, sbaglio o mancanza poi si trattava.

«In parole povere» aggiunse ancora quell’invaiolato di faccia e d’animo, «alla vostra età vi gettaste sotto le bandiere d’un culocacato borioso e dispotico, eh?»

«Peuh» gli fece ’Ndrja, sputandogli da quella distanza, come in faccia. «Peuh, cosazza fetente.»

«A voi» lo minacciò a denti stretti lo scagnozzo, «a voi ve ne faccio pentire, parola di Lillo Sanciolo che ve ne faccio pentire…»

«Parola di Lillo Sanciolo…» commentariò sprezzante ’Ndrja. «Bella parola di merda, la parola di Lillo Sanciolo.»

«Ve la faccio abbassare quella cresta di galluzzo che avete, ci potete contare» disse ancora, tutto di fiele, lo scagnozzo. «Aspettate che attracca qua lo zatterone e poi lo vedete se non ve ne faccio pentire.»

«Intanto, se non ve ne andate prima che lo zatterone attracca, vi piglio pèsolo pèsolo e vi tengo con la testa sott’acqua sinché non vedo le bolle d’aria che vi escono a voi dai polmoni e vengono summo summo, perché quello è segno che oramai v’affogaste. Non mi credete? Dite mezza parola ancora e ve lo provo.»

Lo zatterone non era ancora arrivato nemmeno alla linea, lo scagnozzo lo vedeva e forse si stava tirando il paro e disparo, quando don Luigi, come per risolvergli i dubbi, gli fece con un tono quasi d’allegria:

«Allestitevi, Sanciolo, issate con le casse, perché ’Ndrja Cambrìa, lasciatevelo dire da chi lo conosce da quand’era in fasce, è tipo serio, chiacchiere non ne fa, per giunta ha il dente molato fresco con voi, ce l’ha, figuratevi, già dal vostro primo apparire sullo zatterone, e così se non vi zittite, vi può succedere che ve ne tornate a Messina tutto bozzoso e insanguinato».

«Oh, bello, bellicchio vi riduceste voi con tutta la vostra prosopopea…» se ne uscì a dirgli tutt’invelenito, lo scagnozzo, come se questo fosse più forte della paura che gli si leggeva in faccia.

«Oh, ma allora non mi credeste, non mi credete che scendo e v’affogo?» gli fece ’Ndrja. «E allora guardate, guardatemi se non vengo e v’affogo.»

Don Luigi però, lo trattenne dentro il suo braccio, intanto che, con una voce incazzata che non pareva nemmeno la sua, e un tono che non ammetteva replica, diceva allo scagnozzo:

«Filate, Sanciolo, filate senza più pipìare, sennò qua, oggi, ci compromettiamo con voi. Filate, avanti, filate e non ve lo fate ripetere un’altra volta».

Quello scagnozzo, certe cose le doveva capire al volo e questa era una di quelle cose, sicché, senza più fare o dire niente di provocatorio e di smaccoso, levò le tende da sotto lo sperone, drizzando verso la riva: girava la testa all’indietro mentre s’allontanava, gettando occhiate interrogative alle figure di pellisquadre ritte lassòpra allo sperone. ’Ndrja, da parte sua, non gli levava gli occhi di sopra.

Quello, arrivato a riva, occhiò un poco verso il mare dell’orcagna che lo zatterone s’attardava a bordeggiare largo largo, poi si gettò sulla rena, s’accese una sigaretta e mezzo sdraiato, appoggiandosi sopra un gomito, se ne stette a fumare: di tanto in tanto girava la testa e prima si dava un’occhiata alle spalle come si spagnasse d’essere assalito a tradimento, e dopo alzava gli occhi allo sperone.

’Ndrja non si perdeva una mossa, lo seguiva fittofitto, con una guardata accanita, gli occhi di fuoco come volesse incenerirlo, cancellarlo dalla faccia della terra. Viavia però, aveva la strana sensazione di guardarlo con occhi sempre meno di fuoco, sempre meno con l’impulso di incenerirlo. Per la verità, si diceva, per la verità e la giustizia, quell’invaiolato non si merita un tale risentimento perché, quanto a essere infamone, quello è l’essere suo, essere e vivere suo, vivere e mestiere suo, mestiere di sciacquapalle e ruffiano, di ciarlatano e bazzarioto fallattutti e portacazzi a pisciare, d’uomo senza rossore, scellerato, e del resto, l’avevano visto all’opera. Però, alla somma di tutto, si diceva ’Ndrja, io gli devo gratitudine, eh, sì, gli devo gratitudine a una tale feccia d’uomo, gratitudine, riconoscenza, anche se a lui nemmeno gli sfiora il cervello che io gli porto gratitudine, perché lui, quanto a lui, sa che non fece nulla, proprio nulla, per meritarsi gratitudine, anzi, il contrario, semmai, ma proprio per questo, per il contrario, si merita gratitudine: perché se non era per lui, se non era che il Maltese sbarcava lui, se non era cioè che persuadeva lui il Maltese a farsi sbarcare per ingaggiare il giovanottazzo cariddoto, lui con la sua boccazzeria e sboccatezza, se non era insomma, che si trattava di un depravatazzo come lui, ma era un altro, non così, non così potentemente depravato, non avrebbe potuto mai avere la capacità per ispirare un Luigi Orioles a uscirsene al suo naturale snaturato, e tentare, tentandole tutte, anche le più vomitevoli e fetenti, fetenti giustappunto di mettersi sotto i piedi il bello, il solo bello che c’era nel loro onesto mestieruzzo, quello, proprio quel bell’onesto, sarebbe a dire, che lui stesso gli aveva citato allora allora al signor Cama e citato con tale tono che l’uguale, ugualmente infervorato, si sente forse solo all’Opera dei Pupi per bocca di qualche paladino e crociato di Carlo quando mostra e dichiara la croce che ha sul petto, segno e insegna di fede e per fede, per la quale combatte; per tentare per attentarsi, e ispirandosi a quel soggetto scellerato, attentarsi poi, con tutto quell’armamentario infame: occhiolino, smorfia di faccia e manomorse, a ispirare lui, ’Ndrja, ispirargli l’arenamento dell’orcaferone. E di conseguenza se non era per quell’invaiolato là che lo faceva uscire al naturale snaturato, invece di concludere al niente, a niente perché il sottoscritto, all’ultimo ultimissimo momento con la sua sfuriata, l’aveva pigliato per la coda, don Luigi, c’era poco da dire, fatalmente concludeva, perché io, nemmeno minimamente scandaliato che quel don Luigi non era più lui, e tutto potendo immaginare fuorché fa barbara idea che gli passava per mente, e persuaso sempre che dargli quel gran daffare di mano era l’unica medicina, vera sanamalati per pellisquadre, allenamento di muscoli allianamento di pensieri, issofatto andavo dal Maltese e favore per favore, ingenuamente mi facevo arenare l’orcagna. Che succedeva allora? Succedeva che a orcaferone arenato, con quella sua gigantesca carogna ormai per le mani, ormai il fatto era fatto, l’incarognamento ormai in atto: e come faceva allora a pigliarlo più per la coda, don Luigi, se ormai se n’era scappato, alterato, scappato da quello che era sempre stato a quell’altro che mai era stato, a quello in cui s’era alterato, scappato, e scappando, in testa non aveva altro che scappare, di tutta la passata ricchezza di mente che fu, non aveva che la miseria infame, vile di quel mododidire che scappare è vergogna, ma è salvazione di vita? Nessuno allora, nessuno, nemmeno dominiddio, lo poteva pigliare per la coda, perché, più scappava e più s’incarogniva, più scappava e più c’incappava.

E grazie a lui, a quello scellerato là, che là a riva si fumava la sua sigarettella, era ora come non fosse successo niente, come se quel nettorecchi del Maltese non fosse mai sbarcato e i pellisquadre non sapessero assolutamente nulla di Maltese e di regata. A questo punto, era come cominciasse allora, se poi cominciava, quella storia, come se nessuno, là, lo avesse mai sentito nominare quel signor Mister Maltese, sbrigafaccende, anzi fattotumo del Tauno Maggiore dell’Amgot di Messina, anzi, come se nessuno lontanamente immaginasse che ci fosse un maltese a bordo di quello zatterone, zatterone, che era come comparisse in quel momento sullo scill’e cariddi, solo che invece di comparire da Jonio, compariva da Tirreno.

Ora, si trattava solo di vedere se il Maltese sbarcava, di vedere se lo zatterone accostava solo per ripigliare a bordo lo scagnozzo del Maltese oppure per sbarcare il Maltese in persona: si trattava di vedere cioè, se quell’eccentrico Maltese si fidava della parola del suo nettorecchi, se cioè conoscendolo come lo conosceva, se ne fidava al punto di non sbarcare nemmeno, per parlarci lui di persona al cariddoto, o se al contrario sbarcava per abboccarsi lui col giovanotto e vedere se riusciva lui dove fallì il suo sciacquapalle. ’Ndrja, da quello che aveva visto e sentito al loro primo incontro per la riviera, ci avrebbe giurato che il Maltese non se ne fidava: intanto però, prima glieli spubblicava a levapelo fratello e cognato, soggetti tinti, abitué delle carceri di Carrubbara, che si erano fatti i calli alle mani smazziando e spizzicando carte a zecchinetta, e poi si calava i pantaloni, forse per davvero, forse non solo al metaforico, e finiva immancabilmente che le mille lire gliele dava pure a loro, e sennò il puntinato non si dava tutto quel daffare per farsi sbarcare e parlargli lui al cariddoto. Ma che pesce era quel Maltese? La prima impressione era che lui, al suo scagnozzo, dava il dolce e l’amaro, al dunque però, l’amaro glielo dava a parole e il dolce invece di fatto, coi fatti. Lo disprezzava, eppure non ne poteva fare a meno. Se lo teneva, qualche bisogno doveva averlo, da lui qualche soddisfazione doveva riceverla: il signor Mister doveva avere forse qualche difetto di natura, debolezza o vizio, e quello sciacquapalle doveva forse, da parte sua, conoscerlo il modo di farlo sfogare, doveva sapere sempre, e sempre col suo tornaconto, come sbisognarlo, soddisfarlo, come levargli lo sfizio, e bastava dire l’incontro che, detto fatto, gli aveva combinato con le femminote dentro la carrozza al caricascarica di Fiumaraguardia, anche se quella volta la cosa doveva essere di sicuro finita a feto per il signor Mister, con quelle femminote che si scavallavano a cinque e sei insieme, rischiando di soffocarlo, a culate e minnate, dentro la carrozza. A ogni modo, da come s’era comportato quella volta, il ruffiano glielo faceva di sicuro, e non per mododidire, ruffiano solo di chiamata, ruffiano invece di quelli perlappunto che oramai erano sciacquapalle contempo che ruffiani, portacazzi a pisciare contempo che sciacquapalle. E questo, anche se a quel culogrosso di Maltese, stando all’apparenza, tutta st’inchiavatura di femminaro uno non gliela faceva, anzi sinceramente parlando, a ’Ndrja gli aveva fatto un’impressione strana quando lo aveva visto entrare nella carrozza con le tendine abbassate e aspettare la femmina, un’impressione come se ci fosse qualcosa che stonava e quello che stonava, che gli dava quell’impressione, doveva essere lui, il Maltese, in quella parte, in quella parte di femminaro. Però, niente di strano che quell’impressione l’avesse avuta solo ora, ora e cioè quando lo scagnozzo aveva cominciato a parlare sboccatamente del baksaide del Maltese: con la mente, forse, era tornato indietro a quello che era successo alla riviera, e ripensando al Maltese con la sua voglia urgente di femmina, gli era parso come se gli stonasse un poco in testa. Questo significava, d’altra parte, che poco o molto, alle sboccataggini dello scagnozzo, sopra, intorno e pure dentro, capacissimo, al baksaide del Maltese, ci aveva creduto, se le era inghiottite. Però, se non c’era niente di vero, ci voleva il coraggio, coraggio? pusillanimità, di quello scellerato per gettargli nientemeno al fattotumo del Tauno Maggiore dell’Amgot di Messina una simile calunnia.

E se c’era intimità tra i due, si domandava poi ’Ndrja, se c’era un segreto, poteva mai farci conto sul Maltese? Capace che quello, anche se lo sapeva che sorta di scellerato menzognaro era, gli dava ancora retta al suo sciacquapalle e perlappunto come se si fidasse mentre diffidava, manco sbarcava per abboccarsi lui di persona col vogatore che voleva per quella regata: abboccarsi e sentire, senza il suo portacazzi a pisciare per interposto: se era, se non era, e come era, come non era che il cariddoto si negò.

Questo però, ’Ndrja se lo diceva solo perché, tra quei due, chi ci capiva niente? tutto era possibile, tutto poteva succedere, non perché non dubitasse che il Maltese, dopo tutta quell’arcalamecca che aveva fatto per averlo a vogatore, spostandosi nientemeno da Messina sino allo scill’e cariddi appositamente per lui, pigliava per oro colato quello che gli riferiva quella feccia d’uomo e nemmeno si scomodava a sbarcare. Ma, c’era dubbio? il Maltese sbarcava, sbarcava, ora doveva per forza sbarcare, ora: ora, intendeva dire, dopo tutto quello che successe, ma specialmente con tutto quello che stava per succedere, e succedere per causa sua, in conseguenza cioè della sua comparsa là davanti, a bordo dello zatterone. Sbarcava, sbarcava: ne era sicuro al punto, che pigliando, ripigliando a parlare con suo padre e con don Luigi, ragionava, parlava a Maltese sbarcato. E d’altra parte, si sarebbe visto tra poco se il Maltese sbarcava o no, perché si sarebbe visto, da come manovrava il timoniere, da spratico dell’imbroglio di reme e controreme, da spratico di rifiuti e di bastardella da spratico però deciso, da spratico che dato il mezzo che aveva al governo, poteva anche fottersene della misdea che facevano montante e calante, se lo zatterone aveva l’aria di essere sul punto di scapolare fuori dalla mezzerìa, allontanarsi dal mare dell’orcaferone.

Sbarca, sbarca, si ripeteva mentemente, vista e mente, ’Ndrja, nel silenzio da mortorio, come se tutti fossero ancora sotto l’impressione della scena di poco prima, sotto l’impressione, in altre parole, che l’orcagna la potevano vedere ormai col binocolo arenata sulla loro marina. Ma per lui, ora, d’ora in poi, potevano farlo quanto volevano il mortorio, lui, ora, d’ora in poi, per il loro bene, non doveva avere nessuna debolezza, nessuna pietà. Si metteva a fare il medico pietoso? Gli faceva la piaga cancrenosa?

Si era castigato ormai, si era completamente castigato di quell’idea di dargli un daffare, un allianamento. Quello, quello dell’orcagna, s’era rivelato per loro un giocarello pericoloso, pericoloso anche soltanto a pensarci, e figurarsi se ci mettevano le mani sopra: che ci voleva, l’allianamento a diventare alteramento? Bastava guardare don Luigi per capire la pericolosità della cosa. Il peggio era andarci delicato, intenerirsi, la lezione gli serviva, s’era bruscato oramai, il medico pietoso fa la piaga cancrenosa, lo doveva tenere a mente ora: ora dovevano fare finta, lui e loro, o per meglio dire lui e la loro testa chiamata Luigi Orioles, dovevano comportarsi, per tacita intesa, come non fosse successo niente, come se quella bella testa non fosse stata mai nemmeno sfiorata dalla barbara idea di incalmierarsi le mani di bestino, di un bestino orcinuso per giunta, e come se lui, ’Ndrja, di conseguenza, non si fosse scandaliato né scandalizzato di niente.

Perciò tagliava corto e di netto a netto, senza guardare in faccia nessuno, girando, anzi nemmeno girando, ma solo spostando, avvicinando la testa verso Caitanello, verso Caitanello che stava strettostretto proprio laddiètro a lui, come per fargli sentire bene la domanda e sentire bene a sua volta la risposta, forte, perché lo sentissero tutti che parlava, ragionava e parlava a Maltese sbarcato, a Maltese non solo sbarcato, ma anche addirittura già impurparlato con lui, gli fece:

«Allora, pa’, tu che dici: me le vado a buscare quelle mille lire? gli vado a vogare a quel Maltese?».

Talmente non se l’aspettavano questa uscita, che ebbe il potere, a parecchi di loro, di fargli levare un occhio dal mare dell’orcaferone e girarlo verso di lui, occhiandolo a sopracciglio alzato. Oh, pareva che si dicessero, oh, ma sto ’Ndrja qua che fece? uscì pazzo in guerra? di fuori pare ancora sano e dentro invece spostò? Quello, il signor Mister, gli manda le mille lire col suo scagnozzo, lui lo tratta come una pezza da piedi, se non glielo levano di sotto, a momenti lo strozza, e ora se n’esce che si va a buscare le mille lire, bello tranquillo, come se niente fosse successo. Oh, ma che si mise in testa? Si mise, per caso, che quello sta al volere suo? O si sogna che quello lì sbarca per venirgli davvero personalmente lui ai piedi e personalmente lui a pregarlo di persona? Se lo sogna, per davvero se lo sogna, se si mise in testa questo.

«Buscarti le mille lire?» gli rispondeva intanto Caitanello, con un tono di voce che non solo era parente stretto di quella espressione d’occhi, ma si sarebbe detto anche risentito, come se suo padre si ritenesse offeso o perlomeno contrariato, tanto quanto gli altri pellisquadre. «Oh, a me lo domanda se si deve buscare le mille lire» continuò rivolgendosi alla compagnia, come intendesse non dargli più nessuna confidenza al figlio, starsene sulle sue. «Lui fa e disfà a libito suo e poi, proforma, m’informa a me. A cose fatte e a cose pure sfatte.»

«Ma che fatte e sfatte, pa’?» lo interruppe ’Ndrja, con la rabbia che gli faceva bava alla bocca. «Ma chi te lo disse, a cose fatte e a cose pure sfatte? Né fatte prima né sfatte ora, invece. Chi ci pensava più a quel Maltese?» E qui ’Ndrja pensò, continuando, che era veramente come cominciasse ora la cosa, ora che per la prima volta parlava del suo incontro con quel Maltese: «L’incontrammo con Masino che andava in cerca di vogatori per quella regata e così fece la parlata pure a me. Parlò e fece tutto lui. Chi ci pensava più a lui? Quale cosa fatta? Fatta ora, semmai, ora che quello scapolò qua davanti».

«Fatta, ma contempo pure sfatta» gli rimarcò ancora, a labbro stretto, Caitanello.

«Sfatta? E perché? Sbarcò forse il Maltese? Ancora non mi pare che sbarcò.»

«Non sbarcò e non sbarca.»

«Sbarca, sbarca, pa’, fidati di me che sbarca.»

Detto questo, di nuovo in parecchi girarono un occhio verso di lui, guardandolo come un mistero, un enimma. Pareva che gli sorgesse qualche dubbio: qualche ragione deve averla per forza, sembravano dirsi, sennò non si mostrerebbe tanto sicuro, non direbbe sbarca, sbarca, con quel tono che non ammette replica. E se lui aveva qualche fondata ragione per aspettarsi che il Maltese sbarcava, questo, dal loro punto di vista, significava che potevano ancora sperarci sull’arenamento dell’orcaferone: sicché, in altre parole, e da un altro punto di vista che non era il loro, non gli quagliava ancora a tutta la comarca che stava sullo sperone che per lui la cosa cominciava proprio in quel momento e l’orcaferone non c’entrava assolutamente, né da vivo né da morto, né galleggiante né arenato.

Intanto lui andava avanti con la cosa allora incominciata, andava per il suo: ma siccome là non c’era né tuo né mio, e il suo, prima o poi, se non contempo, diventava anche il loro, andando avanti per il suo, gli venne a mente giusto la barca, anzi gli rivenne, anzi, anzi gli rinvenne, considerando che questa era la seconda volta che quelle mille lire in parola gli suscitavano o risuscitavano in mente la barca e cioè la palamitara, la barca per eccellenza, una palamitara nuova, che dando quelle mille lire in acconto, avrebbe potuto forse ordinare, e la prima volta era stato difatti dopo l’incontro col Maltese, quando, magari non aveva nessunissima intenzione di vogargli a quel Maltese, nessunissima intenzione quindi di buscarsi quelle mille lire, aveva già, si vede, quell’ispirazione della palamitara, per cui aveva domandato a Masino se secondo lui con mille lire si poteva impegnarla.

Giusto la barca, diceva, giustappunto la barca gli rinveniva in mente, giust’a proposito per parargliela davanti ai pellisquadre, davanti agli occhi della mente, per dargliela intanto come daffare di mente, intanto che lui, con quelle mille lire, se gli riusciva, gliel’andava quagliando come daffare di mano. Si sentiva meno ora gli scrupoli, gli scrupoli di andare avanti per il suo e loro, facendoli cuocere nel loro brodo, e cioè a dire, nell’acquolina in bocca che gli faceva la voglia alla vista dell’orcagna, perché ora, mentre andava lo stesso avanti per il suo, mentre insomma non derogava, era persuaso di andare avanti anche per il loro: e in più, e contempo, lo stesso andare avanti per il suo, per il loro, lo stesso fine anzi, del loro andare avanti, e cioè la barca che intendeva ordinare con le mille lire della regata, gli faceva da daffare ai pellisquadre, daffare vero, genuino, antico, naturale, daffare sano, sano, sanamalati.

Aveva un solo difetto questo daffare, uno solo ma grosso, lo capiva benissimo, ed era di essere sul momento daffare solo di mente, un daffare che i pellisquadre si potevano solo figurare, immaginare di fare, ma non potevano vedersi a farlo, non potevano cioè farlo con mano. Un daffare a parole, che gli doveva fare figurare lui davanti agli occhi della mente, una chiacchiera, in una parola, un daffare cioè, che i pellisquadre c’era pericolo che pigliassero per chiacchiera. Naturale, allo stato attuale delle cose, allo stato presente dei pellisquadre, non si sognava nemmeno con questo suo daffare di barca, di competere con quel loro daffare d’orcaferone, con quella loro carogna di daffare, per meglio dire. Quelli erano talmente smaniosi, ansiosi di daffare, che dargli quel daffare di mente, quel niente, quel daffare di barca che non era nemmeno in mentedei, era come dare un biscottino di spuma d’uovo, uno sciantiglì che si scioglie in bocca, a un grande affamato, a un inselvaggito dalla fame, a uno che per saziarsi, voleva solo pane nero di frumento. Bastava pensare che quello era daffare, anzi daffarone di mano, e questo era daffare di mente, anche se quello della barca non fu mai daffare solo di mente o daffare solo di mano, ma fu sempre, contempo, daffare di questa e di quella, daffare intero, daffare di vita e di morte. Sempre, diceva, ma sempre quando? quando c’era la barca, le barche. Ora come ora, la barca gliela doveva figurare per daffare di mente, perché, per dargliela come daffare di mano, in mano, sul momento, non aveva nemmeno le mille lire per impegnarsi col mastro d’ascia, e figurarsi se poteva dargliela per fatta, dargliela, quello che più importava, che la varavano, che mettevano mano ai remi, che remavano e pigliavano mare, e sennò che daffare di mano era la barca a terra? Ma chi lo sapeva quando la guerra gli rifaceva pigliare mare di nuovo, quando glielo faceva ripigliare in mano, il duemari? come poteva competerci col loro daffare d’orcagna? Poteva competerci in un unico modo, solo facendo in modo che il daffare di barca, di palamitara nuova, prima che di mano, non lo sentissero di mente, in mente, non lo sentissero per niente in mente, nemmeno il tempo di dirsi scoraggiati: figuriamoci quando ci quaglierà di nuovo a daffare di mano, a palamitara armata, a palamitara armata varata e remata, a palamitara tutta un daffare fatto, fatto di mano in mano, con mano. Ora come ora, inselvaggiti dal non fare, alterati, che effetto poteva fargli quel daffare di barca per via di mente, daffare di mente per barca, per barca ancora da fare, ancora in mentedei? Un effetto di fumo, magari di profumo, quello che voleva lui, un effetto che li inselvaggiva ancora di più, perché quello era fumo e profumo di carne che non c’era, e loro invece s’abbisognavano di un daffare che li saziasse di sostanza, non di fumo, di carne, non del suo profumo, anche se quella carne, quello spaventoso, nero, immenso ingombro di carne, feteva lontano un miglio. Nello stato in cui erano, col rumore della carrozza li poteva solo mortificare. Non era quello l’unico daffare da dargli, ma specialmente quello, quello di mano, alla mano, pronto usomano, l’unico modo di darglielo? L’unico e nemmeno sicuro che valesse la pena di competere con quello, che avevano già di mente e di vista. Bastava pensare che lo spasimo che si sentivano per quel daffare d’orcagna, gli veniva dal fatto che non erano più loro, più quelli della barca, ma erano questi, questi che perlomeno in pensieri, si erano già bell’e alterati: e alteratisi, non si erano forse alterati in primis da questo, dalla barca, dal daffare di barca, sia per mano e sia per mente? Però, se non ci poteva competere, poteva almeno tentare. Del resto, aveva scelta? Quello passava il governo, il governo in figura di quel Maltese che gli passava mille Amlire per vogargli, le mille lire con le quali lui pensava d’accattargli ai pellisquadre quel daffare di barca per daffare di mano.

Tentava perciò, tentava di intrigarli alla barca. Prima però, per primo, primo in primis, doveva intrigarci don Luigi: perché, ricca o povera, ripeteva e diceva, era sempre lui la loro testa. Ecco perché era quella la linea che aveva deciso di seguire: quella di fare, di agire come non si fosse minimamente scandaliato del traccheggio di don Luigi, come se don Luigi fosse quello di sempre, e in questo fare, in quest’agire, domandargli a lui per la barca, né più né meno di come stilarono sempre di domandare sempre a lui, per barca o arca, di farsi orientare sempre da lui, a mare e a terra, perché lui era testaricca e bocca d’oracolo, l’aveva lui la scienza infusa. Solo che il presente don Luigi non era quello di sempre, e lo sapeva ’Ndrja e il peggio era che lo sapeva pure lui: sapeva il finimondo di pantomima che aveva fatto, da vero alterato, e sapeva che ’Ndrja lo sapeva, e Luigi Orioles non era il tipo che si faceva una risatella e non ci pensava più.

’Ndrja se lo sentiva accanto, senza spirito e come disamorato, un don Luigi che così nemmeno lontanamente si sarebbe potuto immaginare prima. Con la coda dell’occhio lo vedeva di profilo, pallido e spiritato come uscisse da un attacco di febbri maltesi, e quasi quasi veniva proprio di dirlo che di questo si trattava, d’una specie di febbre maltese, con quel Maltese che era comparso là davanti a creargli in mente tutto quel subisso, a farli uscire al loro naturale snaturato, e anche se don Luigi era l’unico tornato in sensi, l’unico rinsavito, dato che lui era lui, però lo portava scritto in faccia quanto gli era costato e quanto ancora si martoriava.

Ora se ne stava là, dando le spalle alla compagnia, tutt’apatico, muto muto, come si fosse chiamato fuori, straniato, però non come quello che ’sendo mangiafranco, mangiafranco e miserabile, si getta apposito di piatto, e non s’intriga e non s’impiccia, godendosela dal lastrico, bensì come quello che fa un sacrificio a mettersi da parte, ma se l’impone da lui stesso il sacrificio, quasi che giudicatosi per la mala riuscita del suo traccheggio a lingua sciolta, si fosse imposto di non mettere più bocca, non avere più voce in capitolo.

Bisognava vedere se reagiva ora, se dava segno ora, ora che lui l’interpellava sulla barca, stile antico, interpellava la testaricca, la bocca d’oracolo, bisognava vedere se reagiva, ma specie come reagiva, ma specie che segno dava, anche perché figurarsi se non lo capiva che ’Ndrja gli domandava proforma, gli domandava solo per farsi sentire, o per meglio dire, per fare sentire ai pellisquadre che parlava di barca:

«Don Luigi» gli fece perciò, «vossia che dice, con mille lire come caparra, un mastro d’ascia se lo piglia l’impegno per una palamitara? Perché, l’intenzione mia, vossia forse già lo capì, è che queste mille lire che mi busco nella regata, gliele vado a mettere issofatto in mano a un mastro d’ascia. La prima palamitara che si vara in questi paraggi di mare, dev’essere la nostra.»

Aveva alzato la voce perché lo sentissero tutti sullo sperone, ma se s’aspettava che qualcuno gli dicesse bravo, si complimentasse, si era sbagliato di grosso. Complimentarsi? Ma quale complimentarsi? A quelli, la barca, da un orecchio gli entrava e dall’altro gli usciva. Gli bastò darsi un’occhiata alle spalle per rendersi conto che alla parola palamitara non davano il minimo segno d’intesa, né di sentimento per la cosa né di risentimento per la parola: non poteva dire, nemmeno per illudersi, che non era che non intendevano più la cosa, cioè la barca, l’unica e sola cosa che avevano sempre inteso nella loro vita, ma che non intendevano lui, la sua voce, per il fatto di essere tutti, tutti e in tutto, mammalucchiti a guardare verso il mare dell’orcagna, perché l’intendevano, l’intendevano, poteva giurarci che già da un pezzo l’avevano inteso, s’era girato persino all’indietro di bocca e aveva parlato forte, marcando le parole, e per come stavano stretti lassòpra, era come avergli parlato, anzi gridato, a ognuno con la bocca contro l’orecchio, l’avevano inteso, l’avevano inteso bene, bene inteso, non frainteso, solo che, perlappunto, la palamitara da un orecchio gli entrava e dall’altro gli usciva. E se non gli davano intesa non era perché lo considerassero ancora uno sbarbatello, uno sbarbatello che si riempiva la bocca a parlare di cose più grandi di lui, cose che non gli competevano, e di conseguenza non lo calcolavano, no, non era per questo o per altro di personale, se non gli davano intesa: era invece perché il suo parlare o più precisamente il soggetto del suo parlare, la palamitara, la barca, il mezzo, lo strumento del loro mestieruzzo, ormai non li intrigava più nemmeno lontanamente, anzi il termine stesso, palamitara, non aveva più nessunissimo senso per loro, come fosse termine di qualcosa che non avevano mai visto e non sapevano come era fatto, e a che, a chi serviva.

«Palamitara? Palamitara dicesti?» faceva intanto e perlappunto don Luigi, che se non si era mammalucchito per tutto il guardare che ora, vero o finto, faceva pure lui come tutti, con tutti, dell’orcagna, si era forse mammalucchito lo stesso per tutto il pensare e il ripensare che doveva fare, farsi lì in mente sua, da solo a solo, o forse in compagnia di lui. Lo fissava difatti, con la fronte rughe rughe, come se si sforzasse la mente sopra quella parola, come la sentisse nominare allora per la prima volta, la palamitara, ma quello invece era il grande sforzo che faceva per uscire dai pensieri suoi ed entrare in quelli di ’Ndrja.

«Sì, palamitara, dissi» ripeté ’Ndrja, e ne approfittò per parlare ancora lui, non tanto a don Luigi, quanto alla compagnia che stava alle loro spalle: «Vossia lo capì perché non dissi ontro e feluca e dissi invece palamitara, non c’è bisogno che glielo spiego a vossia. Con mille lire un mastro d’ascia si può mai pigliare impegno o farci credenza per ontro e feluca, cioè a dire per novemilalire e più? E da parte nostra, come ce lo possiamo pigliare l’impegno a pagare una tale sommona, con quale speranza, quale coraggio, con la guerra che ancora c’è e non sappiamo quando finisce, anche se può essere benissimo che a maggio che viene, la guerra finì e noi usciamo per la passa? Eh, non gli pare a vossia? Sì, uno potrebbe dire: intanto ordiniamoci l’ontro, e poi, per la feluca si vedrà. E come si vedrà? Quando sarà che ripigliamo mare, che ce ne facciamo con l’ontro, con l’ontro solo senza feluca, cioè senza intinnere in vedetta sopra l’albero? Mettiamo forse le guardie a terra per farci segnalare l’animale? E alle poste alte, a quelle dei mari d’altura, come gli segnalano da terra? L’ontro senza feluca che è? Un pulcino senza la gallina, e con l’ontro i soldi per ordinarci la feluca non ce li possiamo mai abbuscare, mentre con la palamitara, penso io, ci possiamo abbuscare i soldi per ontro e per feluca. Eh, non gli pare a vossia? Non gli pare a vossia che l’unica è giustappunto ordinarsi la palamitara? Non gli pare che dissi, pensai giusto palamitara?».

C’era bisogno di dirlo che faceva schiumazza attorno alla barca? C’era bisogno di dirlo, in altre parole, che lassòpra, sullo sperone, lo sapevano tutti meglio di lui perché conveniva ordinare palamitara e non ontro quando in giro, al galleggio per lo scill’e cariddi, non si vedeva, non si diceva una lancitta, ma percosìdire nemmeno una nocella.

Intanto, spiava all’indietro per vedere se in qualche modo si risentivano, anche se si trattava di schiumazza, ma quelli, se prima perlomeno avevano girato un occhio, ora nemmeno quello, se si eccettuavano Masino, don Saro Ritano, don Enrico Scoma e mezzo e mezzo Caitanello, ma questi erano i soliti, quelli che, o non lo perdevano d’occhio, come Masino, o rivolgevano ogni tanto qualche occhiatella e non contavano. Quanto a don Luigi, lui, da come stava mortizzo mortizzo, rimmignonito di figura, con le palpebrone cadute sugli occhi, la bocca aperta, da come stava, e da come parlò, ’Ndrja ci avrebbe giurato che era rimasto là, a: palamitara, sì.

«All’epoca, all’epoca, sì» disse difatti con una voce talmente monchia, da fare venire il latte ai ginocchi. «All’epoca di pace la palamitara costava duemila, duemilacinquecento lire e il mastro d’ascia se lo pigliava senz’altro l’impegno con un acconto di mille lire, pure meno di mille lire, all’epoca. All’epoca sì, all’epoca di pace.»

Sempre all’altezza della situazione, pensò ’Ndrja flacco flacco, mortizzo, disfiziato, con quell’aria apatica, come di chi si chiamò fuori, si disinteressò, però era sempre lui, non si smentiva mai: perché, dopo quanto era tacitamente successo fra loro due, ecco qua, ’Ndrja lo interpellava quasi provocatorio e lui, anche se non si mostrava deliziato, rispondeva, e anche se un attimo prima s’era gettato anima e corpo a traccheggiare per la carogna dell’orca e ora gli domandava di barca, rispondeva spartano, leale, né pro né contro, e se non si poteva dire che gli dava una mano, lo secondava però, lo secondava alla lettera, secondo coscienza, secondo la sua coscienza.

«All’epoca, vossia dice? Oggigiorno no?»

«All’epoca dico» confermò sempre disfiziato, e parlando sempre con la sola bocca. «All’epoca della lira, all’epoca che so, dico. Che ne so di oggigiorno io, di st’amlira?»

«Però, vossia che dice?» fece ’Ndrja, ormai messo a piattola nella disperata speranza, parlandone, di tenergli allegra la barca all’orecchio dei pellisquadre. «Mille lire sempre mille lire sono, anche se davanti hanno l’amo o l’amen come dice don Artù. E il mastro d’ascia, di sicuro non le vedette nemmeno lui ancora. Quello, cade nell’oro quando mi vede che mi presento e gli ordino una palamitara con mille lire di caparra.»

Sotto sotto occhìava alle spalle intanto, spiandosi se qualcuno, alcuni, non diceva tutti, non gli si mostrassero di già intrigati da quelle sue prime parole a invito, a esca: l’unica faccia però, che vedeva girata verso di lui, l’espressione intenta, era quella di Masino, mentre gli altri, gli occhi, nemmeno un istante, nemmeno verso don Luigi, li giravano, gli occhi, anche per pura e semplice curiosità, forse per il fatto che la sua voce non gli risonava più all’orecchio col timbro di prima: gli occhi invece li tenevano puntati e come calamitati, un occhio all’orcagna e l’altro allo zatterone, e la barca, doveva ancora persuadersene? non gli passava più nemmeno per la prima pelle e aveva voglia lui a tenergliela allegra, aveva voglia a fare la scena di quando si presentava al mastro d’ascia per ordinargli la palamitara. Ma che voleva ancora per convincersene? Ci voleva l’orbo per indovinare quella ventura? Per quelli, la barca non era nemmeno l’ultimo pensiero oramai, non era più per niente un pensiero, proprio non la pensavano più, né per prima né per ultima. E lui, niente, non se ne capacitava, lo sentiva come uno strabilio. Oh, si diceva dentro, e l’istinto suo era di gridare, gridarlo: oh, oh, oh la barca, non gli passa più nemmeno per la prima pelle, la barca. Oh, spasimano per avere un daffare di mano e di mente, però la barca non la pigliano nemmeno in considerazione, anzi non gli viene nemmeno a mente. Oh, e ci poteva essere daffare più daffare di quello per un pellesquadra: daffare per amore e per forza?

Oh, la barca, la barca, dove il pellesquadra passava la sua vita perché, o ci stava sopra o aspettava di starci, perché la barca per lui era quella che per un altro è terra sotto i piedi, e senza la barca si riduceva a un verme di terra: si sentiva provvisorio, che viveva e non viveva, si sentiva in altre parole, come si sente un altro quando dice che gli pare di non stare né in cielo né in terra. Oh, la barca, che si può dire che gli fa da culla e bara al pellesquadra, e non solo metaforicamente parlando, e non solo per il fatto che lassòpra, laddèntro si comincia, e lassòpra, laddèntro si finisce, ma anche letteralmente parlando era culla ed era bara: ed era perché, tante volte, pellesquadra e barca crescono insieme, e tante volte la barca nuova, bella pittata odorosa, gli fa da culla al muccusello le prime volte che esce a chiumma, perché all’apparire del sole, mentre i pellisquadre, i remi in barca, tirano il conzo, lo vince fatalmente il sonno e la barca che fa dondolio sull’onda, lo convince a chiudere gli occhi, lo culla; e tante volte crescono pure insieme e vanno insieme a disarmo e insieme sottoterra pure, i pellisquadre, e quella diventa la loro bara, una bara intartarata di sale, scafata fra le ordinate di pino silano o di pino di Slovenia. Oh, non la pensavano più la barca, non pensavano più, in altre parole, che era come se il loro passaggio sulla terra si svolgesse per mare, in barca, né che era come se il vaeviene di barche fra mare e terra era lo stesso vaeviene fra la vita e la morte.

Più si diceva, più ricordava quello che gli rappresentava a loro la barca e più i pellisquadre se li ritrovava pellisquadre e niente altro che pellisquadre, pellisquadre che tutto all’inutile si sforzavano di alterarsi, di straviarsi e scapolare dal bell’onesto del loro mestieruzzo. Ma più si diceva: oh la barca, più scordava quello che gli rappresentava a loro la barca e meno si capacitava che non si risentissero minimamente sentendo dire palamitara, sentendo parlare di barca, meno si capacitava che la barca pareva, a guardarli, che non solo non fosse mai stata il loro daffare, il daffare della loro vita, anzi la loro stessa vita in daffare, in daffare di mano, ma pareva pure che non ci avessero mai avuto a che fare, mai saputa né vista, nemmeno di sfuggita.

Lui, per dirla come la sentiva, si giocava la testa che ora, magari si trattava di parole, ma non appena la vedevano, la palamitara, dell’orcaferone, dell’orcagna, dell’affare di pettini e pettinesse etcetera etcetera, si giocava la testa, tornava a dire, si vergognavano persino a ricordarselo: perché alla vista della palamitara, quell’alterazione, quella smania di darsi da fare, di fare affari, quell’istinto di gettarsi allo sbaraglio, di sdegettarsi a riatteri, a bazzarioti, come gli cadesse la benda dagli occhi a tutti, sicurissimamente si rivelava per cosa momentanea, per incarognamento passeggero. Tutto stava a portarli in vista della palamitara, ma per intanto, intanto che la barca non era ancora nemmeno in mentedei, lui gliela doveva raffigurare davanti agli occhi, dargliela per fatta, per vista: tutto stava a raffigurargliela bene, con tutti i crismi, raffigurargliela già bell’e impostata sullo scalo, la loro palamitara, raffigurargliela in modo che pure di lontano se ne potevano vedere a prora i due legnelli in croce che segnalavano barca a scalo, e raffigurargliela lesta lesta, che si formava e che formata, la varavano, e che varata, mettevano mano ai remi, remavano e pigliavano mare. Tutto stava che gliela raffigurasse così, come fatta, e stava pure che a un certo punto gli diventasse affare e daffare loro figurarsela, perché a quel punto significava che avevano finito di essere alterati ed erano tornati ad essere quelli che erano sempre stati, pellisquadre, e non correvano più rischio di sbarcare una volta per tutte e ridursi a vermi di terra, sbarcare e non pigliare più mare, sbarcare e una volta sbarcati, tutto il mare che pigliavano d’allora in poi, era mare bestino e mare salato da vendere ai cardoni di montagna, una fera senza testa, cioè a dire, e due bidoni d’acqua per uso purgativo, caricati sopra un cavallone bianco: in altre parole, non correvano più rischio di passare, che era come dire degradarsi, sdegettarsi, dai cavalloni bianchi di spuma a un cavallone tedesco da tiro, squadrato di culo, che sapeva di grasso e di piscio.

In conclusione, andò avanti per il suo, da pazzo savio o savio pazzo, andò avanti a battere e ribattere sulla barca, martellandoci sopra con le parole come fossero la mazzola di legno del mastro d’ascia allo scafo. Sinché quello, il Maltese, non sbarcava, se sbarcava, lui andava avanti a battere e ribattere con la sua mazzola di parole, ordinate su ordinate di quella idea della barca che si era come cancellata in loro e in lui era viva, anzi come quasi nascente quasi in quell’istante allo scalo, scafata fresca, odorosa del legno di pino. Andava, andò avanti parlandone, pur di parlarne con tutto quello che gli veniva in bocca, come per esempio di che colore doveva raffigurargliela. E difatti:

«E che colore dice, vossia?» riattaccò con don Luigi sapendo benissimo di approfittarne, di approfittare cioè della sua condiscendenza. «Vossia come dice di farcela pitturare?»

Don Luigi gli dette un’occhiata monchia monchia come gli spiasse in faccia, ma d’assai, assaissimo lontano, se era buffoneria o babberìa la sua, e naturale che non poteva essere che babberìa, quella di parlare di pitturazione, parlare di pitturare una barca che ancora non esisteva neanche a scalo, neanche come nudo scafo, che esisteva solo sulla sua bocca e nella sua mente, e nemmeno qua era tanto sicuro. Ma per ’Ndrja, questo, per intanto, era tutto quello che potesse fare, tentare, per raffigurargliela, tutto quello che poteva fare, tentare, era parlarne, nominarla, farla come esistere, come vedere e rivedere sulla sua bocca e per questo forse gli era venuta alle labbra quell’eccentricità, quell’eccentrica babberìa del colore della pitturazione, che era veramente l’ultima cosa, come si sentisse l’urgenza di colorargliela, quella palamitara, come per mettergliela in vista, colorargliela insomma, per colorirgliela.

«A gusto tuo, ’Ndrja, pittala a gusto tuo» gli rispose don Luigi, veramente come gli strappassero le parole una a una con le tenaglie, e con un tono di voce che faceva pensare al tono che si piglia con muccusi e nonnavi.

«E il legno, il legno, vossia che legno dice che pigliamo, pino Silano o pino di Slovenia?»

Il legno, non era la pittura, il legno veniva prima e per primo, per primo in ogni senso, però la domanda era lo stesso fessa, quanto, se non più di quella di prima, se non più fessa ancora, perché il legno che stilò sempre per la palamitara, lo sapevano pure i muccuselli, era il legno di pino e il pino, o era silano o era di Slovenia e le differenze erano sfumature, differenze appena di venature, e pure questo sapevano i muccuselli, sapevano che questo o quello era la stessa, stessissima cosa, e la scelta dipendeva solo, percosìdire, dall’effetto che gli faceva all’orecchio di chi armava la palamitara, silano o di Slovenia, oppure dipendeva dal fatto che il mastro d’ascia difettava dell’uno o dell’altro.

Don Luigi però, quelle domande doveva averlo capito benissimo a che gli servivano, e forse, se si scandalizzava, non era tanto per le domande in sé e per sé, quanto per il loro insieme, perché le domande di quella specie, di quella cazza di specie, figurarsi se uno come lui non ci arrivava, sembravano fatte sì, da uno spratico, ma lo scopo vero era di fare schiumazza attorno a quella invisibile barca.

Anche stavolta perciò, gli dette risposta, anche se gli rispondeva ogni volta di più come se la sua bocca parlasse da sola, addirittura come non fosse la sua e lui nemmeno sentisse quello che diceva. Difatti, gli dette una riguardata in aria in aria e rigirando gli occhi a mare, gli fece:

«A gusto tuo, a gusto tuo, ’Ndrja».

«Ma vossia che dice? Di sti tempi si troverà pino di Slovenia?»

«’Ndrja, oh frate… E come faccio a dirti io di sti tempi se si trova o non si trova pino di Slovenia?» gli fece qua don Luigi, parlandogli quasi più con gli occhi che con la voce, ed era come gli intendesse dire: ma che mi pigliasti a zimbello? Va be’, io ti rispondo, sto al nostro tacito patto che è che tu mi pigliasti per l’ala giustintempo per non incarognirmi e io, come vedi, mi disobbligo, ma tu non te ne approfittare, tu non devi farmi venire il nervino con queste domande a cazzodicane, con queste domande che fai a finto spratico.

Con tutto questo però, non si mostrava per niente ribellionato, perché aveva sempre quell’aria flacca, mortizza, semmai l’aveva di più ora, l’aveva sempre più disperatamente flacca, mortizza. Ma allora, qualcuno poteva domandare, dove glielo vedeva ’Ndrja quel sottinteso di nervino nelle sue parole? Ce lo vedeva là, in quell’appellativo: oh frate, bastava quello, quella specie di sbuffamento mascherato, pazientoso impazientoso, bastava quell’appellativo che sulla sua bocca era il massimo di nervino, bastava quello per dire che don Luigi sotto sotto non era più tutto quel pazientone pazientatore, che sembrava ancora di fuori, bastava quello per dire che ormai era solo pazientoso, e che mezzo e mezzo era già spazientito e s’andava spazientendo tutto, in tutto e per tutto. Non lo conoscevano forse? Lo conoscevano, e conoscendolo come lo conoscevano, gli bastava sentirgli dire: oh frate, per capire che quello era segno di massima sopportazione, di massimo nervino, gli bastava quello per capire a chi lo sentiva, ma specie a chi gli parlava, per capire, per ricordare che c’era un limite pure al suo essere statuato, che pure nelle sue vene scorreva sangue e non era sangue marmorino, che non era insomma solo mente, una mente con l’aureola e basta. Conoscendolo come lo conoscevano, sapevano che senso aveva: oh frate, sulla sua bocca, e sapevano pure che in una discussione: oh frate, succedeva di sentirglielo dire soltanto quando, anche se non ne dava segno, doveva avere, aveva proprio le bave alla bocca. Ed era tanto vero che lo sapevano, che ’Ndrja, solo a cogitarci sopra per un momento, solo a metterci mente che don Luigi l’aveva appellato: oh frate, se ne sentiva arrossire tutto e il fatto di arrossire non gli faceva né vergogna né meraviglia, perché, volente o nolente, anche ora, anche prima, sempre, lo confessava, senza che questo gli pesasse, di fronte a quella testa di Salomone lui si sentiva ancora un muccusello, un muccusello con gli occhi alzati a una statua, un monumento di pensiero in carne e ossa, un muccusello subissato d’ammirazione. Quello che gli faceva vergogna e meraviglia era anzi, quello che andava succedendo tra lui e don Luigi e che mai si sarebbe immaginato che potesse succedere un giorno, con lui che prima pigliava per l’ala don Luigi in punto di sdegettarsi tutto, tutto d’un colpo, al basso rango del riattere, in punto cioè di infamare in pochi momenti il suo nome e la sua nomea e dopo che lo pigliava per l’ala, tacitamente, in modo cioè tacitamente ricattatorio, lo aveva ingaggiato, imbarcato a forza su quella sua palamitara ancora da impegnare, impostare e varare, facendogli riguardo alla barca quelle domande a fint’ingenuo, e con don Luigi, da parte sua, che se le sentiva come un obbligo di dargli a lui, a quel muccusello, quel comodo di risposte, comodo di fare schiuma orlo orlo alla barca, barca che a lui non doveva fargli né caldo né freddo, che lui anzi, doveva considerare argomento chiuso, finito. Di questo, se doveva dire, si faceva meraviglia ’Ndrja, di questo che succedeva mentre succedeva, perché questo, questo che era come se lui e don Luigi si fossero scambiati i vestiti, scambiate le parti, scambiati perciò, non solo i vestiti, ma pure quello che c’era dentro, questo, più di tutto quello che era successo prima, gli dava la sensazione di come là, salvo forse il solo Masino, si erano, chi più chi meno, alterati tutti, tutti, compreso don Luigi, anche se pareva essersela scampata, e compreso lui, lui stesso, arrivava a dire, persino lui, massime lui, che stando alle apparenze, si doveva ritenere il solo ancora sano là, il solo rimasto inalterato. Ma era proprio questo che gli sonava male, falso, perché il solo fatto che lui si trovasse là a fare delle domande a don Luigi, e questa ex testaricca, in un certo senso obbligato a dargli, cosa da non credere, forzatamente delle risposte, il fatto cioè che si trovasse là a fare una parte non sua, la parte che fu sempre di don Luigi, la parte della testa, e don Luigi a sua volta faceva la parte di lui, di ’Ndrja, la parte di tutti gli altri, della coda rispetto alla testa, il fatto cioè di trovarsi là con don Luigi, a fare l’uno la parte dell’altro, questo solo fatto era talmente fenomenale ai suoi stessi occhi, che lui non poteva fare assolutamente a meno di pensarsi alterato pure lui. E anche se in quello scambio di parti, era come se lui e don Luigi si fossero alterati l’uno dell’altro, e in conseguenza di questo, se ne concludeva che mentre don Luigi si era alterato in peggio, lui si era alterato in meglio, faceva forse differenza questo? che cambiava? Fa forse differenza alterarsi in meglio o in peggio? Il punto quello è, se uno si alterò o no, se è quello che fu sempre o se non è più quello: in meglio o in peggio, resta il fatto che si alterò, che sdunò in un altro, in altro, e questo, in origine, meglio, meglio non può proprio essere. Eppoi che senso, che valore ha che uno, un quilibet qualsiasi, uno della coda, quale lui era, si alterò in meglio, quando una testa come don Luigi si alterò contempo in peggio? Non c’è da pensare che in origine quel meglio forse non è tutto meglio e quel peggio non tutto peggio? Specie quando, in origine a quel meglio, se l’era scordato? c’era il fatto che l’idea prima riguardo all’arenamento dell’orcagna, anche se scherzando, l’aveva avuta lui, ’Ndrja, in persona.

E questo, per dimostrare, come sapevano benissimo, che senso aveva quell’appellativo: oh frate, sulla bocca di don Luigi.

Certo, l’apparenza diceva il contrario fra lui e don Luigi, diceva che lui stava pigliando dalla loro testaricca informe sulla barca da ordinare, diceva che stava pigliando informe e consiglio da don Luigi, diceva che lo sbarbatello faceva sempre lo sbarbatello e il bosso sempre il bosso, diceva questo l’apparenza e come si era visto, come sempre l’apparenza ingannava. Però, non completamente: ingannava, fino al punto che la verità era che lui e don Luigi si erano scambiati, scambiate le parti? Il rossore che si sentiva in faccia per quell’appellativo: oh frate, gli stava a significare che la parte sua di fronte a don Luigi era cambiata, sì, cambiatissima, che era quello che si desiderava lui, però più all’occhio di don Luigi che dentro di lui, per scienza e coscienza sua, perché là, dentro di lui, nel sangue che non sa niente di parti e non parti, la parte sua, doveva essere rimasta ancora quella, quella dello sbarbatello, anche se lo sbarbatello si sentiva l’animo del padrefamiglia, l’animo che si sente lo sbarbatello quando il padrefamiglia esce a mare e non torna più.

Però, frate o non frate, rossore o non rossore, andò avanti lo stesso per il suo, e la domanda che gli fece stavolta a don Luigi era sopra un punto che poteva forse farli finalmente risentire, i pellisquadre:

«E vossia a chi dice che l’ordiniamo?» gli fece. «A quale mastro d’ascia dice, vossia?»

Anche questa era una domanda a finto spratico, lo sapeva benissimo a quale mastro d’ascia si doveva ordinare la palamitara, a don Armandino Raciti di Galati Mamertino, a chi altri sennò? Si sapeva, e loro del resto ne avevano già fatto diretta ’sperienza, che dire palamitara era lo stesso che dire don Armandino Raciti, e dire ontro e feluca era come dire don Nunziato Licandro del Ringo. Don Armandino e don Nunziato, quanto a capacità di mastri d’ascia, se si mettevano sopra i piatti di una bilancia, né l’uno scendeva né l’altro saliva, erano insomma tutti e due mastri di uguale mastrìa. Ognuno dei due però, aveva la sua specialità, ognuno dei due, cioè a dire, la sua mastrìa la mostrava con un diverso tipo di barca, il tipo palamitara e il tipo ontro e feluca.

E questo non era un caso, era naturale, perché quelli erano i due tipi di barca tipici dei due tipi di mare dove facevano il loro mestiere i due mastri d’ascia, tipi di barca e tipi di mare che corrispondevano ai due tipi di morte tipici che incontrava lo spada, spadato tra le Isole e Malta; morte per traffinera e morte per conzo, spada lanzato, in altre parole, e spada pigliato all’amo. Ora ontro e feluca, considerandole a coppia, per quelle che erano specialità di don Nunziato Licandro, era il tipo di barca tipico di questo mare qua davanti, dello scill’e cariddi, fiumara, fiumare, passo di mare, mare di passa, tutto poste poste, tutto come una lunga, grande camera della morte di feluche ferme e di ontri in corsa, come un continuo sbocciare di ferri puntuti nell’aria, mare insomma dove lo spada muore lanzato, dove per metà dell’anno, a cominciare da maggio, si vara solo ontro e feluca, e per l’altra metà dell’anno invece, si vara sì la palamitara e si getta il conzo, ma per non gettare a perdimento quelle miglia di reti e quelle migliaia di ami nella ribellione di reme dello scill’e cariddi, tante volte, per trovare agio e largasìa di mare, s’arriva sino al Golfo dell’Aria, e la sola barca che può andare lassòpra, in alto Tirreno, andare e tornare, e non sempre tornare, è quella, la palamitara. Sicché, sullo scill’e cariddi, la palamitara si vara, ma bisogna farle sempre la tara e la tara sarebbe un mare a fiumara, stretto, affiumarato, come lo scill’e cariddi, mare dove lo spada passa veloce, e ci vuole barca leggera, di grande manovrabilità, per competerci, ci vuole barca tipica, ontro, furetto, quasi lancitta, e non più di quattro rematori di polso, tre addirittura sopra gli ontri scilloti, gente genialona che inventò il minzere che voga per due; la palamitara no, non è tipica voga per due: no, questo mare non è tipico per palamitara, qua la palamitara è barca solo transitoria, barca illusoria, è barca, è sinché non arriva maggio, e maggio significa nuova passa di spada, varo di ontro e feluca, barca tipica, tipica di spada che muoiono, quando muoiono, tipicamente lanzati, e per questo l’ideale sarebbe che lo spada facesse passa tutti i dodici mesi dell’anno, non solo in quelli senza r, ma anche in quelli con la r, e si varasse sempre ontro e feluca e mai palamitara.

La palamitara invece, era quella del Golfo dell’Aria, barca cioè non più per mare stretto, non per mare stretto e pesca veloce, barca non più di Stretto stretto, ma di Stretto largo; con la palamitara, il mare dello scill’e cariddi s’aprì ormai verso Malta, pigliò già l’aria dell’altomare e Sicilia con Calabria si perdono ormai di vista, e là di conseguenza, gli spada che se la scapolarono dallo scill’e cariddi, oltre al fatto che oramai sono scandaliati, trovano oramai largasìa di mare, passando alti, insomma, non sono più lanzabili, i galatoti gli possono solo fischiare per tentare di fermarli, d’arrivarli, arrivargli a tiro di traffinera con gli ontri.

Ora, questo chi non lo sapeva? Anche muccusi e muccuselli lo sapevano, e ’Ndrja proprio su questo contava per provocarli, tutta la comarca di pellisquadre sullo sperone, contava proprio sul fatto che la domanda gli sonasse talmente strana, scandalizzante, da attirare la loro attenzione e fargli pigliare parola, da intrigarli insomma in quel daffare di barca senza nemmeno accorgersene.

Qualcuno, dei soliti però, di quei tre o quattro che perlomeno davano segno di tanto in tanto di starlo a sentire, gli gettò un’occhiata di curiosità, come per vedere se quello che aveva parlato, non fosse per caso un forestiero, tanto forestiero e tanto spratico da non sapere nemmeno che dacché mondo è mondo, la palamitara la ordinavano a don Armandino Raciti di Galati Mamertino. Ma il modo estraneo, indifferente come reagivano i pellisquadre, fu niente a paragone di quello di don Luigi che gli dette una risposta che era più provocatoria, ma provocatoria nel senso vero della parola, della domanda che lui gli aveva fatto:

«A piacere tuo, ’Ndrja» gli rispose difatti, apaticamente. «Ordinatela da un mastro d’ascia a piacere tuo.»

E ’Ndrja, tanto per cominciare, fece immediatamente caso che, casualmente o intenzionalmente, l’aveva messa al singolare. Casualmente? Figurarsi se era tipo quello, anche nello stato mortizzo in cui era, da dire o fare alcunché casualmente. Intenzionalmente invece, intenzionalmente nemmeno a dirlo, l’aveva messa al singolare come per dirgli: ordiniamo? ordini, sta barca che dici, cosa tua è, a me non m’intrigare, non mi sconzare a me, che mi gettai di piatto.

’Ndrja si sentì di nuovo avvampare la faccia, ma stavolta, anche se il rossore non gli faceva vergogna né meraviglia, sentiva come una delusione, un indispettimento. Va be’, si era gettato di piatto e gli rispondeva unicamente per disobbligarsi, per lealtà: ma a quel modo pensava di disobbligarsi, di comportarsi lealmente? a quel modo: lasciando cadere dalla barca il plurale con cui gliel’aveva messa lui, per mettergliela invece al singolare? oppure, peggio, rispondendogli: a piacere tuo, un mastro d’ascia a piacere tuo? Era lealtà questa? Perché non gli dava la risposta giusta, quella che era sottintesa: don Armandino Raciti, sarebbe a dire? Per il legno transeat, gli poteva pure rispondere: a piacere tuo, tanto, fra pino silano e pino di Slovenia le differenze erano solo sfumature, diversità di venature; ma fra una palamitara di don Nunziato e una di don Armandino, le differenze erano forse solo sfumature, erano tali che si poteva ordinarla, a piacere, all’uno o all’altro, e non cambiava niente? Poteva mai sentirsi dire questo da un Luigi Orioles? Si era gettato talmente di piatto, talmente si era disamorato, estraniato, che non si risentiva proprio per niente, non gli faceva minimamente specie, gli era assolutamente indifferente se la palamitara l’ordinavano o non l’ordinavano al mastro d’ascia che ai suoi occhi era stato sempre come avesse il marchio di fabbrica per quel tipo di barca, quel don Armandino Raciti per il quale aveva preso una vera e propria passione e le passioni erano cosa rara per la sua vita. Se l’era scordato per caso, quando verso il ventinove s’era trattato di mettere in disarmo la Costanza, l’opera di persuasione che aveva fatto con quella sua testa ricca per capacitarli che la nuova palamitara la dovevano ordinare a quel tale mastro d’ascia di Galati Mamertino, certo don Armandino Raciti, e perché a lui e a nessun altro che a lui? La palamitara che fa questo don Armandino, uno se la scorda di quanto gli dura. Lui stila doppia carena e gli altri no. Gli altri o pigliano pino silano o pigliano pino di Slovenia e lui invece li piglia tutti e due. I galatoti, nelle palamitare di don Armandino, calano sino a Malta che è una bellezza, e se hanno vento di terra, alzano la vela portoghese e vanno a gettare il conzo persino in mezzo al Canale. Perché questa che fa don Armandino, è palamitara di mare aperto, d’altomare, concepita per la navigazione d’altura, una specie di peschereccio, si faccia conto. Questo don Armandino, fa quello e solo quello, la palamitara, rendo l’idea? per cui, a ognuna che ne fa, ci fa migliorie, la perfeziona, ne fa un punto d’onore. Il fatto è che lui non le fa a tamburo battente, non le piscia con la scusa che le sa a memoria, niente affatto, lui ci mette tempo, passione, ci si dedica.

Se l’era scordato questo e il viaggio a Galati, a cui si erano dovuti sobbarcare, sino a Messina col tram a vapore che arrivava sino a Bauso, e poi a piedi sino a Galati Mamertino, un viaggio che era un vero viaggio, la prima volta che andarono in due, lui e Saro Ritano, per ordinargliela, come andassero a domandargli la grazia al Santo, dato che avevano sentito dire che l’ordinazione c’era quando se la pigliava e quando no; e la seconda per andarla a ritirare, che andarono in sei e lui per tutta l’andata, come per tacitare le mormorazioni che gli altri facevano dentro di loro, di sicuro, non fece che ripetere: è lontanello, sì, però ne valeva la pena, quando vedete la palamitara, me ne date atto. E al ritorno, mentre remavano verso lo scill’e cariddi sopra la palamitara che odorava di legno e di pittura: eh, ve lo dicevo che era lontanello, sì, ma ne valeva la pena, eh?

Questo, gli voleva dire, vossia se lo scordò? E vossia se lo scordò che i vari Schepis Cambrìa Scoma Scarfì Palamara gliene dettero atto a vossia, gliene dettero massimo atto che ne valeva la pena, qualche anno dopo, quando a vossia e a loro, diretti al Golfo per sgombri, all’altezza di Salina, vi pigliò quella spaventosa burrascata che durò tre interi giorni e notti, la Polare si rovesciò dopo tutta una notte che si subissava sopra e sotto ai cavalloni, quando per colmo di sventura si levò pure a cento all’ora il maestrale e allora voi vi pensaste persi? Invece, della chiumma, chi si salvò con le sue forze e chi fu salvato, ma sulla palamitara non ci facevate più conto, sinché dalla Capitaneria, al signor Cama non gli dettero la notizia che la Polare era stata segnalata all’isola di Salina, senza remi e reti né niente d’armamento, ma pure senza nemmeno uno sgraffio alla carena, senza un risentimento alle ordinate, senza il benché minimo squasso al fasciame. A vossia insomma gliene dette atto la stessa palamitara, e se non era che la sconquassavano i tedeschi, era ancora qua ed era un fatto che quella era la palamitara che vossia gli ordinò a don Armandino Raciti ed espressamente per questo, andò di persona a Galati Mamertino. E ora invece non pare nemmeno vero, ora che vossia dice di ordinargliela a un mastro d’ascia a piacere mio, la palamitara, non pare vero che quel grande mastro d’ascia di palamitare, un tempo gli disse tanto a vossia e ora non gli dice niente di niente, ora che vossia pare che incappò in una specie di morte civile, pare che s’incarognì completamente il vivere come se si fosse contagiato a travagliarsi in mente quella carogna di orcaferone. Però, due sono i punti: o vossia s’incarognì e si gettò di piatto, per cui non gli fa più né caldo né freddo il nostro mestieruzzo, barche comprese e quindi compresa palamitara, compresa pure palamitara di don Armandino, oppure a vossia non gli fa né caldo né freddo solo la palamitara del sottoscritto, quella che il sottoscritto pensò di dargli per daffare ai pellisquadre.

Questo pensava di dirglielo, ma non glielo disse. Quello che gli disse invece fu:

«A piacere? Per davvero a piacere, dice vossia? L’ordino da un mastro d’ascia a piacere mio, dice? Vossia dice allora che gliela posso ordinare pure a don Nunziato Licandro, dato che è qua a due passi?».

A questo punto però, né chiamato né interrogato, né pregato né comandato, quello scaltrone di Masino s’intromise di quarta fra lui e don Luigi, s’intromise come per fargli un favore a don Luigi, rispondendo in vece sua:

«A don Armandino, a don Armandino Raciti di Galati Mamertino, a quello gliela devi ordinare la palamitara, ’Ndrja. Per la palamitara è l’unico, don Armandino. La palamitara a lui l’ordinammo, non te ne ricordi?».

Questi erano i momenti che Masino gli faceva un’antipatia grande, i momenti cioè che se ne veniva fuori, tutto a mastrìa, a dire la sua, senza che c’entrasse per niente.

Don Luigi girò la testa, dando un’occhiata a Masino e poi guardò ’Ndrja, e ’Ndrja allora senza nemmeno girarsi verso Masino, tenendo conto però, delle sue parole, e quasi facendo conto di averle pronunciate lui, disse a don Luigi:

«Eh, vossia che dice? Gliel’ordiniamo a don Armandino Raciti? Arrivo sino a Galati?».

«Dato che devi andare a Messina per quella regata» s’intromise di nuovo Masino, «il più del cammino te lo trovi fatto per Galati.»

Don Luigi di nuovo si girò verso Masino e poi guardò verso ’Ndrja e ’Ndrja, senza più pensare alla palamitara, ma pensando solo alla contrarietà che gli dava quel rompipalle di Masino, domandò a don Luigi:

«E se facciamo il caso, il caso che vado e trovo che disgraziatamente don Armandino Raciti morì?».

«Non sia mai, ’Ndrja, non sia mai che don Armandino Raciti morì» gli rispose ancora una volta Masino, tutt’allarmato come se il putacaso di ’Ndrja gli facesse un effetto catastrofico.

E ancora una volta don Luigi si girò a guardare Masino, stavolta però, restò a guardarlo mentre lo sbarbatello parlava. ’Ndrja si girò allora pure lui a guardare Masino, pensando che tutto sommato, se ci aveva messo bocca, facendosi rispostiere di don Luigi né pregato né comandato, gli stava facendo un favore pure a lui perché, bene o male, di barca parlava, di quello che premeva a lui parlava, e ne parlava ancora mentre don Luigi, in due parole monchie monchie, ormai se l’era già sbrigata, eppoi parlava stando quasi in mezzo ai pellisquadre, parlandogli quasi all’orecchio, a quei due almeno, Jano Scarfì e don Giulio Vilardo, fra i quali stava stretto incuneato, come un’acciuga. Ma da come quelli spiavano con gli occhi fittofitto al mare orcinuso, oltre la mezzerìa, si sarebbe detto che qua, all’orecchio, le parole di Masino, capaci che non le sentivano, mentre arrivavano a sentire forse, aguzzando l’udito con la vista, con tutti i loro sensi e sentimenti, lo sciabordio schiumoso attorno alla immensa e nera mole dell’orcagna in Tirreno.

E gli altri, idem. Masino, o non lo sentivano oppure, anche se in aria in aria, lo sentivano, ma si dicevano: cose di muccusi sono. Avevano veramente il potere di farlo sentire un muccusello, che giocava da solo e faceva di tutto per attirare l’attenzione dei grandi, ma lui si parlava e lui si sentiva, o giusto giusto, lo sentiva uno sbarbatello ammastriato come Masino, che forse si sentiva quell’obbligo in quanto fratello di latte: i grandi però, non gli davano nessuna intesa con quell’affarone che avevano per le mani, che avevano anzi, per la mente, ma non ancora per le mani, dato che loro si trovavano sempre qua e l’orcagna là, nel mare del suo sangue, sbranata e sterminiata di fere, mentre in cuor loro avrebbe dovuto trovarsi arenata già sulla loro marina, lassòtto allo sperone.

«E chi ci contenterebbe più?» andava proseguendo a conversario Masino, intrigandosi sempre più fitto, almeno lui, in quel daffare. «E chi ce la darebbe più una palamitara come la Polare? Può mai essere che morì? Giusto lui andava a morire?»

«Ragione, ragione hai Masinello» gli fece ’Ndrja, alzando la voce. «Giusto lui doveva morire, giusto don Armandino Raciti di Galati Mamertino, giusto quel dio dei mastri d’ascia, quello che ci deve fare la palamitara a noi? Rassicurati, rassicurati Masinello» aggiunse, alzando ancora di più la voce contro il fitto di profili. «La palamitara, vivo o morto, a lui gliela ordino, a don Armandino, perché, meglio lui morto che un altro vivo, eh, Masino?»

Però, per chi faceva lo spiritoso? per don Luigi, per Masino, tuttalpiù per questi due soli che l’uno nolente, l’altro volente, giocavano, era giusto dire, alla barca con lui. Perché, per il grosso della compagnia, don Armandino Raciti era veramente morto e sepolto, era cioè, in quanto mastro d’ascia, morto al loro interesse di pellisquadre, e lui poteva cantare quanto voleva che gliela passava a don Armandino Raciti, vivo o morto, la preferenza per la palamitara.

Ma che intesa potevano dargli se erano tutti là, incuneati nei loro occhi, tutti incuneati a guardare con sensi e sentimenti, strettistretti di curiosità e diffidenza, incuneati negli occhi di falcone che non erano prerogativa solo di Caitanello fra quella chiumma di pellisquadre, anzi dei più, e che a quella distanza, un miglio, un miglio e mezzo, gli permettevano di leggere i movimenti dello zatterone alla sola mossa: ora però, quello che non si spiegavano era il perché, dopo essersi spinti nei paraggi del mare orcinuso, nero schiumoso ribellato di sangue, se ne allontanavano senza fare né tentare niente riguardo all’orcaferone, niente, bisognava precisare, di quello che avevano in mente loro, non gli inglesi.

Si provò ancora, speranzato però, in quella pantomima, e pantomima davvero stavolta, perché Masino non aveva aperto bocca e lui, con tale tono di commediante che Masino sulle prime ne restò sbalordito, se n’uscì a dire, anzi a ridire:

«Oh, ma allora non ti fidi, Masino caro. Oh, tu sì, tu sì che sei un vero santommaso. Oh, ma che prova ti devo dare? Oh, ma in che lingua te lo devo dire? La palamitara gliela ordino a don Armandino Raciti, te lo giuro, sulla vista degli occhi, te lo giuro, Masinello. E che scopo ci sarebbe di dirti una cosa per un’altra? Eppoi, m’impegnai, no? non m’impegnai forse con tutta sta comarca d’amici? Sì, Masinello, sì, in mente tua la puoi toccare già con mano, la puoi vedere già bell’e fatta, anzi se guardi bene, ci vedi pure il nome a prora. Lo vedi che nome le mettemmo? Polare II. Ti piace? Te l’aspettavi? Polare si chiamava la prima e Polare II si chiamerà la seconda, e la seconda, si vede alla prima occhiata, no? non si differenzia in nulla dalla prima e difatti, non ce la fece forse lo stesso don Armandino Raciti? Ti capaciti perché dico che ce la fece invece di dire che ce la farà? Perché è proprio come se già ce la fece, perché non appena gli faccio la regata a quel Maltese e lui mi dà le mille lire, di volata gliele vado a portare a don Armandino Raciti a Galati Mamertino. Il pericolo è, Masinello caro, non che già morì, ma che m’assincopa davanti, davanti alle mille lire, dico».

A parole, all’apparenza, faceva lo spiritoso, mentre di fatto si sentiva tutto disfiziato, il cuore stretto per contrarietà e amarezza: perché, non c’era niente da fare, avevano troppo gli orecchi intesati al mare dell’orcagna e alle mosse dello zatterone, per stare a sentire qua, lui. Lo pigliò allora come un istinto di agire provocatorio, smaccoso:

«Sì, sì, Masino» ripigliò a dire gridando. «Io con lui sarò per la palamitara, con don Armandino Raciti, con lui, con lui, ma quante volte te lo devo dire? Ma che hai, ceravergine ceralacca negli orecchi? Ma possibile mai che qua tutti sentirono e tu solo non sentisti? E non li vedi come si fecero tutti attenti, intenti? Perché m’intesero dire che sarò con lui per la palamitara, con don Armandino, con don Arrrmaaandiiinooo.»

Gridava le sillabe di don Armandino come se il mastro d’ascia fosse lassòtto, sulla marina, e lui lo chiamasse, allungando la voce per farsi sentire.

Stavolta fu una girata d’occhi generale, d’occhi che gli sorridevano, gli ridevano.

Oh, mi ridono, si disse ’Ndrja. Gli pare forse tutta buffoneria questa mia? Ma d’altra parte, possibile mai che nemmeno ora, nemmeno un poco, di quel don Armandino sillabato che letteralmente gridai, gli gridai come a uno a uno, all’orecchio, gli risonò dentro, strambandoli dal loro pensiero fisso, spezzandogli anche se per un attimo solo il filo incantesimato dagli oreocchi? Possibile? Possibilissimo. E sennò ridevano, gli ridevano, gli ridevano a lui come i grandi ridono ai muccuselli che giocano e si divertono, anche se li guardano senza nemmeno vederli, seguendo i pensieri che hanno per la testa, pensando i loro grandi pensieri? Avevano l’aria di rallegrarsi per lui più che con lui, rallegrarsi per lui, tornato allegro dopo tutta l’incazzatoria di prima, e per prima si intendeva nientemeno quando, con don Luigi in punto di concludere il suo traccheggio, lui non ci aveva più visto dagli occhi e si era gettato alla gola dello scagnozzo: si rallegravano, si congratulavano con lui, per lui. Il suo gridare era come gli arrivasse all’orecchio là, in Tirreno, e li riportasse qua, a terra, e qua facendo per un momento mente locale, trovavano che ’Ndrja, che partendo con gli occhi per mare, avevano lasciato incazzato come un dio francese, lo trovavano che faceva il commediante e se ne congratulavano per lui, come dicendosi: meglio così, e anche se loro erano in tutt’altre faccende affaccendati, un sorriso di rallegramento se lo lasciavano strappare. Eh, ’Ndrja pazziscolo, ’Ndrja pazziscolo, avevano l’aria di dirgli col loro sorrisetto di labbro, intanto che, subito subito, tornavano a incotturiarsi con i loro oreocchi e il cuore che gli squagliava, al mare orcinuso, ed era come se nuovamente, come prima, non esistesse più per loro, anzi esistesse meno ancora di prima, come se tutto l’avvociamento che aveva fatto, sillabando il nome di don Armandino, gli avesse smosso tuttalpiù aria contro gli orecchi, li avesse, cioè a dire, un poco e per poco, tuttalpiù insorditi.

’Ndrja però, se lo poteva mai nascondere che gli pareva già una grande cosa quella di avergli fatto girare gli occhi da mare a terra? In quell’attimo, arrivò forse persino ad illudersi, illudersi che a furia di gridare: don Armandino, che era lo stesso che gridare: mastro d’ascia di palamitara, riusciva a fargliela quagliare in testa la barca, riusciva cioè a levargli di mente l’orcagna, riusciva a levargli all’orcagna quei suoi nuovi ammiratori, ammorbati dalla sua vista. Come fu, si diceva, come fu che bene o male, anche se un solo istante, li strappai a quella vista? Come fu che gli potetti fare da diversivo, anche se durò meno di quanto uno ci mette a dire diversivo? Fu che gridai, si diceva, fu che gridai invece di dire, fu il tono un poco a disfizio, un poco ciarlatanesco, che a loro gli risonò a riso? Fu semplicemente che gridai o fu qualcosa di particolare che gridai e li scantesimò da quella vista, anche se lo scantesimamento fu cosa d’un attimo, da non pigliare nemmeno in considerazione? Perché, qualsiasi cosa fu, su quel tasto devo battere, per tentare d’intrigarli all’idea della barca.

Quello che fu, lo seppe guardando a mare, al mare dove guardavano loro, lo seppe alla vista dello zatterone che rasente alla mezzerìa, ormai in queste acque qua di Sicilia, s’avvicinava a mezza forza verso la linea e lo sperone. Il caiccone però, era lontano ancora qualche miglio, come strambato verso il Tono, perché doveva essere successo che il timoniere inglese, dopo un bel po’ che si godevano la vista della gigantesca orcagna, a un certo punto si era dovuto scandaliare del terribilio di mare che aveva sotto, e alzando l’ingegno, anzitutto s’era portato largo, lontano dalla linea, lontano cioè dal mare più dannivolo, e all’incirca all’altezza di Spartà o del Tono, s’era tirato fuori dal fascio grosso della remamadre, gettandosi fra rifiuti e bastardelli che non lo potevano impensierire.

Allora questo fu, fu per questo che mi dettero quella guardata, si disse subito ’Ndrja a quella vista. Però, ammosciandosi di colpo, si disse ancora, subitissimo: fu per lo zatterone che si avvicinava in qua col Maltese a bordo, questo fu.

Questo mi intesero dire: ora si vedrà se sbarca il tuo Maltese, che ancora non sbarcò, ma tu a chiacchiere lo facesti già sbarcato e rimbarcato, a chiacchiere, però. Eppoi, se voleva ancora una riprova che gliela avevano data per quello la guardata, c’era quella specie di rossore di vergogna che si sentiva in faccia, pensando alla figura che aveva fatto, figura di ciarlatano che infascia la gente, vendendogli chiacchiere, fumo: perché, sino a questo momento, questo era di fatto la palamitara, chiacchiera, fumo. Troppo mi vantai, troppo mi parlai, anzi mi pisciai, mi baviai, si diceva ora. Anzi, non dovevo di tutto vantarmi né parlare, né troppo né poco, zitto mi dovevo stare. E invece arrivai al punto che già mi trovai il mastro d’ascia, che già mi scelsi il legno e decidetti persino il colore, persino le filettature e persino, persino il nome. Ci mancava solo il numero di immatricolazione alla Capitaneria. E su che l’appoggiavo con tutta sta sicurezza, sta iattanza anzi? su quale scalo di ragionamento l’appoggiavo quella palamitara? Insomma feci tutta sta schiuma, schiumazza di bocca per varare una barca che ancora non so nemmeno se sta in mentedei perché, per saperlo, in primis, dovrei sapere se sto io in mente a quel Maltese, sapere se sbarca, in primis primissimo.

Per forza mi dovevano dare quella guardata. Ora vediamo come ti metti se il tuo signor Mister non sbarca, gli avevano forse voluto dire, lo vediamo se quello con tutta la passione che l’acceca, ti manda a fare in culo, si ripiglia a bordo il suo scagnozzo e le mille lire per ordinarti la palamitara te le fa vedere col cannocchiale. Ora, insomma, lo vediamo se fu o non fu sblasata, lo vediamo quanto ti facesti o non ti facesti il linguto e il boccazzaro, lo vediamo dal tuo Maltese, ora vediamo se sbarca o non sbarca, lo vediamo se è tuo o se suo, noi qua siamo, qua, di qua non ci scapola niente di vista, qua tutti a intinneri siamo.

Che aveva da ridire a questo? Aveva fatto carte false per quella palamitara, no? Poteva ridire solo che lo scopo era buono se faceva carte false per la palamitara, perché per loro le faceva, per chi sennò? Solo che loro non lo sapevano, non sapevano di palamitara né di daffare di palamitara, né sapevano che tutto quel daffare se lo dava poi per darlo a loro: con la palamitara si erano mostrati letteralmente sordi, la parola non gli sonava, non gli era sonata nemmeno una volta ai loro oreocchi tutti allupati, tutti sopra l’orcagna. Quella guardata, in altre parole, l’aveva pigliata a senso suo, cioè coi pellisquadre messi a verso, nel verso suo, messi come se li desiderava lui: perché li faceva lui così, li faceva con le sue mani come li voleva lui, anche se ancora increduli e dubbiosi, intrigati con la palamitara, scantesimati dall’orcagna, li faceva cioè meno, sempre meno alterati e incarogniti, mentre in effetti così non erano, non si poteva assolutamente dire che erano così, né poi si poteva dire che erano tipi da stargli alla misa, aspettando di vedere se quello sbarcava, oppure non sbarcava, di vedere cioè se ’Ndrja aveva detto una sblasata o no. Ma allora, si disse, perché quella girata d’occhi in sorriso? perché mi dettero quella guardata? A che devo allora quello sguardo a riguardo?

Ora, non ci voleva certo l’orbo per indovinare quella ventura, indovinare, in altre parole, che con quell’occhiata l’avevano pigliato loro troppo nel verso loro, inverso e controverso, alterato cioè, prima che potesse tentare di pigliarli lui nel verso suo. Ma l’aveva forse troppo sotto gli occhi per vederlo, vederglielo, quello sguardo che sguardo non era, e poi l’aveva visto già sin troppo, visto e stravisto negli occhi della loro traccheggiante testaricca, per pensare di vederlo ancora, vederlo anche nei loro occhi.

Ma fu pensiero loro non farlo smidollare, come lo capissero anche loro che in quell’attimo era stato più il bianco degli occhi a impressionarlo che le pupille. Così l’aiutarono loro a pigliare per il giusto verso quella loro guardata, l’aiutarono come di proposito, come ci tenessero loro per primi che lo pigliasse giusto il verso, giusto e presto, ma se anche fu tutto per caso quello che fecero, a lui doveva sembrargli per forza fatto apposta.

Invece che tutti insieme, presero di nuovo a occhìare verso di lui uno alla volta, pensando giustamente che un solo paio di occhi leggevano meglio in un altro paio d’occhi. Si spiavano a guardarlo, un poco alla ladricella, e arricciando le narici e scoprendo i denti, ridevano di una specie di riso cavallino, lasciando un occhio allo zatterone: lasciavano l’occhio sinistro legato allo zatterone come a un filo e con la coda del destro pizzicavano lui e se lo mettevano all’occhio e rigirando l’occhio, lo facevano rientrare come in un’unica vista con lo zatterone, lo mettevano, cioè a dire, eloquentemente in rapporto con lo zatterone che tornava dal mare dell’orcagna, con lo zatterone che tornava col Maltese a bordo. Per te viene, lo zatterone, per te viene il Maltese sullo zatterone, gli dicevano senza parole, e intendevano dirgli: e se viene per te, e se tu vuoi, viene pure per noi, se tu vuoi, se tu ci metti una buona parola con quel Maltese, a te non ti fa negativa, smania per te il signor Mister, per te viene qua, per te sbarca.

Ora questo, ora quello gliela gettarono un poco tutti un’occhiata, st’occhiata parlante, persino suo padre che stava proprio davanti a lui, e Caitanello ci aggiunse persino una gomitata, tanto perché non si sbagliasse sul significato che doveva dare a quelle occhiate e occhiatelle. Ma che c’era da sbagliarsi? Ogni occhiata, ogni rovesciata, rovesciamento di bianco d’occhi con smorfia di riso cavallino, era un poema a lettere grandi di sottintesi allusioni complicità complimenti auguri di felicità, assumeva tutt’un’aria ruffianesca, compiaciuta compiacente, che nemmeno se fra lui e quel Maltese si fosse trattato di fare fottisterio.

Sicché, mentre lo zatterone col Maltese veniva avvicinandosi sottocosta e fra poco doppiava la ’Ricchia, quello che provava lui ancora una volta, però mai come stavolta, era come avesse le labbra imbrattate di rossetto, come se il rossetto glielo passassero loro sulle labbra, sguardata su sguardata, coi loro occhi. Però, le occhiate che gli davano, a lui gli facevano l’effetto, un’occhiata con occhio a femmina, un’occhiata a maschio, come non facesse gran differenza per loro a chi toccava la parte della femmina e a chi la parte del maschio, tra lui e il Maltese.

Così, si trattò di questo? si disse, quando riguardato da questo e da quello, con la ripetizione gli quagliò in testa in che senso, in che verso la doveva pigliare quella prima guardata, quella rovesciata di bianco, quella improvvisata d’occhi. Non mi guardarono, insomma, per la mia bella faccia, bensì per la mia brutta faccia, mi guardarono a ’Ndrjuzza, mi guardarono per quella nomea, quella infame fama di cui non godeva, ma soffriva per opera di quello scellerato scagnozzo, fam’infame, infamità di essere corteggiato da quel Maltese. Mi guardarono, si ricordarono di me e mi guardarono, mi guardarono, anzi mi riguardarono, anzi, anzi mi irriguardarono, perché non mi guardarono coi loro occhi, ma con gli occhi di quell’invaiolato leccapalle perché ci fecero un pensiero sopra, al sottoscritto, un pensiero che era poi quello di prima, ancora quello, il pensiero fatto dalla loro testaricca, come ci sperassero ancora, mi guardarono perlappunto perché lo zatterone tornava, torna, s’avvicina, e con lo zatterone si avvicina il momento in cui quel Maltese forse sbarca, sicché il sottoscritto si dovette fare di nuovo importante ai loro occhi, e come ci sperassero ancora, come potessero sperarci da soli senza la loro testaricca, gli davano una riguardata, gli davano anzi una lustratina d’occhi, ci alitavano sopra, lo ravvivavano, svampavano il fuoco, il fuoco che si chiamava ’Ndrjuzza, lo svampavano ora che era venuto il suo momento. Secondo loro, si diceva ’Ndrja, mi sorrisero. Mi sorrisero? Mi mostrarono i denti, mi sorrisero zannuti, secondo me.

Gli pigliò il verso, ne pigliò atto in altre parole. Non gli dette valore, importanza, era naturale, sul momento non si sentiva spirito, né di riderci né di piangerci. Non gli veniva nemmeno di meravigliarsi. E d’altronde perché meravigliarsi? Forse non lo sapeva che ci pensavano ancora, ci pensavano sempre, tutt’incantesimati, col pensiero sempre fisso là, sull’orcagna, al mare nero schiumante che avevano di fronte a mancavia? Ma incantesimati, giustappunto: lo sapeva che ci pensavano, ma come incantesimati, senza più sperarci, come chi è sotto un incantesimo senza volontà sua e per scantesimarlo, bisogna sapere le parole giuste, o la parola, una sola, quella che bisogna dire per rompere l’incantesimo, e lui, ’Ndrja, quella parola, la parola barca, questa parola mammalucchina, lui s’era illuso di saperla e s’era illuso che dicendola agisse e li smagasse, sfatasse, scantesimasse, insomma li scarognasse: s’era illuso, in altre parole, che questo bastasse, questo di nominargli la parola barca, questo bastasse e avanzasse, specie dopo avere visto lo spettacolo pietoso della loro testaricca che si ritirava dal suo traccheggio con le ossa rotte e l’aria bastoniata di chi non vuole più né parlare né sentire parlare di niente, di nessuno, e vorrebbe solo morire. Ma d’altra parte, le conseguenze di quello spettacolo potevano mai essere a favore della barca? Tutta la comarca, dopo, era stata come gente che aveva perso la testa, e che razza di testa: perché privandoli in tronco della sua testa pensante, don Luigi doveva averli lasciati come impallati, col loro ’Ndrjuzza da una parte, il signor Mister dall’altra, e l’immensa orcagna nel mezzo di loro due, nel mezzo dei loro pensieri. Come i pupi all’Opera che restano come li lascia il puparo, dando l’illusione di continuare da soli la scena dal punto in cui il puparo li ha mollati, ma illusione è e illusione rimane. Allo stesso modo, senza più testa, incapacitati a tutto, i pellisquadre erano capaci solo di fare quel gesto di girare gli occhi verso di lui, e cioè a dire, si muovevano anch’essi come pupi, nel senso e nel verso in cui li aveva orientati il loro puparo e anche se il loro muoversi era solo muoversi d’occhi, illusione degli occhi, quella girata d’occhi si poteva considerare come una specie di residuo, una sfrangiatura, uno sfilaccio della barbara opera di traccheggiatore fatta da don Luigi. Ci speravano ancora, sì, ma ci speravano sullo sperato, sullo sperato e disperato, ci speravano insomma sul niente. Ci speravano, ma ci speravano ancora con don Luigi, con le bave di don Luigi, che da parte sua non ci sperava più: ci speravano con la testa che non avevano più, che era come dire, dal suo punto di vista, che non ci speravano più, che ci disperavano.

Eh, sì, persero la testa, si diceva ’Ndrja a conclusione del suo interno ragionare. Persero la testa e restarono in tronco, restarono in tronco, tronchi: muovono ancora gli occhi, rovesciano il bianco nelle orbite, fanno come l’avessero ancora la testa e non sanno che non è quella che hanno attaccata al collo la testa, non è, non era, quella che avevano attaccata al collo, la loro testa. Frappoco li voglio vedere, frappoco, quando per forza si devono capacitare che non l’hanno più la loro grande, unica testa, la loro bella, unica mente, e allora si sentiranno forse come tanti orfanelli, si sentiranno per davvero come pupi mollati di mano dal puparo. Frappoco insomma, saranno ridotti al punto che si potranno raccogliere col cucchiaino, quasi quasi farebbero pietà se non fosse, come si dice, che il medico pietoso fa la piaga cancrenosa. Il fatto era che dal suo punto di vista, con o senza testa, non facevano nessunissima differenza, non cambiava assolutamente nulla. Quello che aveva già deciso di fare, faceva, né più né meno: tanto che male potevano fare o avere fatto intanto che lui andava e tornava con la palamitara ordinata, ordinata non a chiacchiere, ma col fammiridere che si buscava vogandogli a quel Maltese? L’importante era che lui andava e tornava e che quella carognazza d’orcaferone restava sempre là, a mare, restava a fetere maremare, là, e meglio ancora se la calante ce la faceva a ronzarla al basso, a fetere lontano da lì, in mare aperto. L’importante era insomma, che quell’incalcolabile, nero, puzzolente ammasso di carogna orcinusa non guadagnasse terra, e che contempo, la barca, la palamitara, dallo scalo di don Armandino Raciti dove ancora non era nemmeno impostata, pigliasse già mare mentemente a loro.

A mare morto, lo zatterone se lo poteva permettere il lusso di tagliare largo per la mezzerìa, scapolando dalle acque di Calabria in queste di Sicilia.

Tutti gli occhi dallo sperone erano puntati sopra il potente caiccone che girando largo, dal mare di Spartà e del Tono aveva ormai messo la prua sullo Jonio e navigava in mare basso fra grandi sventagliate di schiuma: per dei momenti si perdeva alla vista dietro scogliosità o dentro bracci rocciosi, ma si sentiva sempre il rimbombo del suo motore che a quella distanza pareva quello di un aereoplano che s’avvicinava volando così alto, che non si vedeva a occhio nudo.

Per lo scill’e cariddi, oltre lo zatterone e il suo rimbombo, e oltre lo spettacoloso galleggiamento, nero schiumoso, che faceva in Tirreno la gigantesca orcagna, non si vedeva né si sentiva altro, per lungo e per largo: in giro non c’era ombra di fere e non si riusciva a capire per dove, anche se momentaneamente, potevano essere trasvolate. Ma quelle, capacissime, dopo la misdea che avevano fatto dell’orcaferone, capacissime che si erano subito noiate di vedersi davanti il gigantazzo scodato che s’incarogniva nel suo sangue, e capacissime di essersi levate di qua per fare danno più lontano, in cerca cioè di passatempi nuovi, freschi. Intanto, quanto a passatempi, gliene avevano lasciato uno là, che fresco magari non si poteva più dire, anzi andava facendosi stantivo, ma che quanto a novità, non si capiva che poteva esserci di più nuovo per quei mari.

Alle spalle dei pellisquadre, imbambolati a seguire la navigazione dello zatterone, ’Ndrja occhìava qua e là, occhìando anche da quella parte, in Tirreno, ma con l’aria straniata, come se l’avvicinarsi del mezzo inglese, a lui non gli facesse né caldo né freddo, a lui non gli rappresentasse niente. Stava girato di tre quarti e occhìando fra marina e plaia, a un centinaio di metri di distanza, quasi in linea con le tre palme, vedeva sopra la torretta della Lanterna i tre sbarbatelli che si sporgevano dalla coffa e col braccio s’indicavano qualcosa in mare, che non doveva essere però, la gigantesca forma catramosa dell’orcagna in Tirreno, perché loro guardavano dritti in avanti, incuriositi forse dalle strisce di correnti e correntelle di colore diverso della rema che filava verso Malta, come se la vista dello Jonio affiumarato nella calante, gli riuscisse completamente nuova; e poi, alla base della Lanterna, vedeva il vecchio cannadastendere che stava lungo disteso: mezzo sollevato su di un gomito, guardava il mare come incantesimato e se non era abbaglio, gli pareva che muovesse le labbra in continuazione come se si parlasse addosso. A prima vista, sembrava un pellesquadra di quelli entrati da poco in disarmo, di quelli che ancora non si rassegnano, non si capacitano di vedersi a terra, forse perché non concepiscono nemmeno che ormai sono vecchi, proprio vecchi, nonnavi, e che hanno a che spartire con quelli che vengono messi e levati con la sedia, mattina e sera, sulla marina, come ricordi che si mettono all’aria per essere sventolati di sale e non muffirsi, veri e propri mummioni al cui confronto loro, ancora capaci di andare e venire, sedersi e rialzarsi da soli, si sentono ancora dei giovanotti.

Era però, come ci fosse qualcosa di nuovo in quella vista vecchia, era come un’impressione che prima non si avvertiva, qualcosa che prima, in passato, non c’era e ora c’era, per cui non si capiva quanto c’era di nuovo e quanto c’era di vecchio in quella vista. Ma dopo un poco che guardava il vecchio e quello che guardava il vecchio, ’Ndrja capiva che quello che c’era di nuovo in quella vista, anzi nella vista di quel panorama, del panorama visto dal vecchio cannadastendere, era quello che non c’era, quello che prima c’era e ora non c’era, era cioè quello che mancava nel panorama, quello che prima si vedeva e la cui vista accorava i pellisquadre in disarmo, quelli ancora di vista buona, non ancora mummioni, le barche a mare, sarebbe a dire.

’Ndrja s’andava scandaliando ora che il vecchio cannadastendere non occhìava più come al resto, ma guardava, lo guardava e lo guardava non solo con la vista degli occhi.

Sullo sperone facevano tutti silenzio, ma quando lo zatterone scapolò in questo mare e tagliando la linea per alto, pigliò un poco di mare, e poi manovrando in semicerchio, drizzò a riva, come ritornasse allo stesso punto da dove era uscito in Jonio, spegnendo a un certo punto i motori, e andando sullo slancio, venne a smorzarsi di prora, bavebave alla loro marina, quasi sotto i loro occhi: sembrò allora sullo sperone, come se tutti insieme nello stesso istante trattenessero il fiato. Vedettero lo zatterone che si spruava, la prua, cioè a dire, si staccava verso il basso come una mascella di balena, calava in acqua, toccando quasi la sponda, come una grande passerella. Da quell’apertura, lo zatterone ricordava ancora, ancora di più la balena, la sua gran bocca sdentata: da lì, appariva tutto stiva, sventrato, come una specie di ferribò senza ponte di coperta e senza castelli. Nell’apertura poi, accanto a quello che doveva essere il comandante dello zatterone, un barbarossa che era un vero colosso, con un binocolone che gli pendeva dal collo, c’era il signor Mister Maltese. E qui ’Ndrja avrebbe detto che i pellisquadre trattenessero il fiato ancora di più di prima, perché, là a prora, come in procinto di sbarcare, vedevano il signor Mister e qua davanti, sulla sponda, giusto dove si era scaricata la prora dello zatterone, stava già il suo scagnozzo, e non si riusciva ancora a capire se si rimbarcava questo qui o se sbarcava quello lì.

Ma sicuro, sicuro, si disse ’Ndrja in quel momento, sicuro come la morte che quello là sbarca. E in quello stesso momento, altrettanto sicuramente, seppe che non gli faceva piacere che il Maltese sbarcava, anzi gli faceva dispiacere, lo infelicitava addirittura. E da questo, con questo, seppe pure che non poteva farci niente se il Maltese sbarcava, farci niente che succedesse quello che succedeva, o che cominciava a succedere, a Maltese sbarcato, perché si sentiva l’animo senza dolore né conforto, come se questo che succedeva, fosse già successo per lui, per lui, ma non per gli altri: per questo sapeva di non poterci fare niente, perché non poteva cambiare quello che per lui era come fosse già successo, perché non poteva farlo succedere diversamente da come sentiva che era successo.

Il dubbio, scende, non scende, fu questione d’un attimo, perché subito vedettero sbarcare il Barbarossa inglese avanti e il Maltese dietro.

Appena a terra, risalirono un poco per la marina, poi si girarono e il Barbarossa puntò il suo binocolone verso il mare dell’orcagna: guardava e quello che vedeva, lo gridava ai marinai rimasti a bordo. Il Maltese, che gli arrivava all’ombellico, lo stava a sentire con la faccia di sottinsopra, con un che di sminchiato e bambinesco negli occhi alzati a quel braghettone di porta, come se, più che sentirle, le parole che al Barbarossa uscivano di bocca, lui le vedesse, le seguisse come se dalle labbra dell’inglesone si staccassero fumate dalla sua pipa.

Alle sue spalle intanto, prima uno, poi un altro, poi tutt’insieme, come si fossero passata parola, ’Ndrja sentiva i pellisquadre fare grandi aspirate d’aria e poi rigettarla fuori smaccatamente fra grossi oh e ah di sollievo e di piacere, come se chissà da quanto trattenessero il fiato, aspettando di vedere se quello, il Maltese, sbarcava o non sbarcava. Oh, oh, oh… Ah, ah, ah… sospirava tutto lo sperone.

E così succedeva questa gran novità, gran novità di oh e di ah sulla bocca di tutti, a coro, oh ed ah che per la meraviglia si rifacevano uguali e contrari in bocca a ’Ndrja. Gran novità di oh e di ah, che da sola sarebbe bastata a fargli intesare gli orecchi a ’Ndrja, ma quella ancora era niente, ancora non era la novità delle novità che si rivelò tutto di seguito. Perché, la comarca di pellisquadre, cosa che mai, naturale cosa che mai, con quella bocca d’oracolo, la bocca di quella tale testaricca, che ora pareva cucita dal silenzio come dal filodiferro, cosa che mai prima, si dovettero assoggettare a tale impresa, si sbrogliarono cioè la lingua di bocca, dissero una, due, tre, tot parole tutte di seguito, pigliarono insomma l’iniziativa di parlare, parlarono, in una parola, parlarono da soli, per bocca loro, per sboccatezza loro anzi, e più precisamente, prima che per sboccatezza loro, per sboccatezza di quello scellerato scagnozzo del Maltese.

«Ah vero, vero sbarcò, vero vero che sbarcava per il suo ’Ndrjuzza» facevano tutti spiritati, spiritosi, tutti con l’aria scaltra, a finta meraviglia, come se lo sbarco del Maltese gli arrivasse davvero inaspettato, sorprendente, impensato, come se non l’avessero tirato loro, invece, coi pensieri, coi denti, il Maltese a sbarcare.

«Oh, vero diceva quell’individuo là, vero diceva quel puntinato, vero, vero, che il signor Mister non se ne va senza il suo ’Ndrjuzza.»

«È vero, vero che quello capacissimo che gli dà pure i denti d’oro che ha in bocca, se ’Ndrjuzza glieli domanda.»

«I denti d’oro? Ma vero, verissimo, bisogna dire, che quello gli dà pure il baksaide, benvolonté, benvolonté glielo dà al suo ’Ndrjuzza.»

«Con la verità, la verità vera, parlava quell’invaiolato, da vero gran ruffiano del signor Mister parlava.»

«E il latte d’uccello, ve lo scordaste il latte d’uccello? Vi scordaste che se a ’Ndrjuzza gli sfila il cuore dal desiderio di latte d’uccello, quello, il signor Mister, gli trova pure il latte d’uccello a ’Ndrjuzza.»

«Oh non si scherza: se al suo ’Ndrjuzza gli sfila il cuore per latte d’uccello, quello si parte e glielo va e trova.»

Si riempivano la bocca di quel latte d’uccello e ’Ndrja non lo capiva se lo sapevano o non lo sapevano che cos’era il latte d’uccello, se lo sapevano o non lo sapevano l’intesa lorda, lordona che c’era in quel latte d’uccello, che sentirono dire da quello sciacquapalle.

Parlarono, parlavano, però come? forse da uomini, da pellisquadre? Parlarono, parlavano da pappagalli parlanti che per loro natura, una parola che è una, non ce la fanno a concepirla, e sono le parole, pulite o sporche, che gli arrivano all’orecchio, che prima o poi gli rigurgitano alla bocca, come queste qui che a loro gli aveva messo all’orecchio quell’invaiolato, che non erano solo sporche, sboccate, ruffianesche, erano pure infami, pure scellerate.

Ma don Luigi, don Luigi, si diceva ’Ndrja, gli era proprio uscito di mente, don Luigi? S’erano scordati, o annorbati dal miraggio orcinuso che avevano davanti agli occhi e gli allampava la mente, non s’erano nemmeno scandaliati che don Luigi, quando era ormai allo stringere col suo traccheggio, ormai al putacaso definitivo, al: dooovreee… proprio allora, per la prima volta, si era dovuto vedere dal di fuori nella sua alterazione, che se non era ancora bell’e fatta, col fiocco come quella dei pellisquadre, poco ci mancava; si era dovuto vedere proprio allora, perché allora, quello scellerato, quello scagnozzo senza più contenersi, sicuro che ormai don Luigi era a quagliare, come per fare buon peso, si era sbragato con quelle sboccatezze a base di denti d’oro, baksaide e latte d’uccello, base che loro avevano dimostrato di sapere e ricordare bene, insieme al sottinteso ruffianesco che quell’invaiolato metteva fra il loro ’Ndrjuzza e il signor Mister che ci spasimava. E don Luigi, solo a guardarlo, da quel momento in poi, solo a guardarlo che chiudeva gli occhi come per non vedere in quale stato s’era ridotto, ridotto a farsi tacito alleato quello schifo d’uomo, a farselo interposto tra sé e ’Ndrja, interposto per parlargli losco a ’Ndrja, parlargli senza guardarlo in faccia, sparlargli insomma, e ispirarlo a fargli arenare l’orcagna dal signor Mister, mai sognandosi però, di ispirarlo, di poterlo ispirare scelleratamente, col parlare scellerato di quella feccia dell’umanità, solo a guardarlo, alla prima occhiata, si capiva che doveva sentirsele, quelle sboccatezze infami, come vergogna sulla sua faccia, una vergogna che già lo travagliava dentro: tanto è vero che come in conseguenza di quella vergogna, quando ’Ndrja s’era gettato al collo dello scagnozzo, quasi che lui non aspettasse che quello, e come se col suo occhio lungo leggesse sino in fondo all’animo di ’Ndrja, a quella sua furia di lagrime, aveva subito approfittato dell’occasione e senza metterci sale, aveva troncato il suo traccheggio, levandosi contempo dall’alterazione.

E con tutto questo, con tutto che su don Luigi, sulla persona cioè che portavano per testa, e ricca testa, quelle parole, quelle sboccataggini di argomenti, avevano avuto tutto quell’effetto contrario, un effetto anzi scandalizzante, rivoltante, un effetto, per giunta, con conseguenze, dato che era stato poi causa di quel grosso effetto, quello, perlappunto, di fargli fare dietrofront a don Luigi: e con tutto questo, eccoli qua, sti grandiosi pellisquadre, tutti sciampagnini che se la scialavano con questa novità di parlare, ma davano l’impressione di scialarsela a parlare solo perché parlavano di denti d’oro, baksaide e latte d’uccello, di scagnozzo, Maltese e ’Ndrjuzza, non per altro, solo perché, in altre parole, parlavano da alterati di cose alterate. E allora si capiva che la loro testaricca, rimasta sana, gli era caduta di mente, si capiva che secondo il loro criterio alterato, gli era caduta da ricca a povera: era un fatto fenomenale, ma si capiva, e si capiva che era l’alterazione stessa che li spingeva ormai avanti all’orbisca, tanto all’orbisca, che con tutto che don Luigi, ripigliandosi a sano, si era già scavallato con le sue mani da testaricca, riducendosi, come a una sola occhiata si vedeva, a uno che si poteva raccoglierlo col cucchiaino, gliene davano un’altra loro di scavallata, e gliela davano alla ronzona, senza usargli delicatezze né riguardi, senza mostrargli alcuna riconoscenza, come fosse un quilibet qualsiasi: perché, come per fargli smacco, e quasi fargli rimarcare che si scioglievano da lui per legarsi a quell’invaiolato, se ne uscivano a pappagalli parlanti giusto giusto con quelle sboccatezze di mente, quelle infamità di pura, anzi sporca marca scagnozzara, giuste quelle che una volta sentitele, avevano lasciato don Luigi nelle condizioni in cui si trovava, condizioni di sanato e contempo di ferito.

E con tutto questo, personalmente parlando, considerato che lo sfregio, l’affronto primo, più grosso, lo facevano a lui, non poteva dire di soffrirne. Quello che gli faceva specie, fra tutto, era quel continuo ’Ndrjuzza, ’Ndrjuzza che gli arrivava all’orecchio. ’Ndrjuzza, ’Ndrjuzza, si diceva ’Ndrja seco seco come con ribrezzo, di nuovo con questo ’Ndrjuzza. Di colpo diventai per tutti ’Ndrjuzza. Oh, ma è una cosa dell’altromondo come si propagò questo ’Ndrjuzza, come finì lesto lesto sulla bocca di tutti. Pare che senza parlare, parlarsi, si passarono parola, paroletta: non più ’Ndrja, ma ’Ndrjuzza, ’Ndrjuzza. M’avvezzeggiano, m’alliffano, è proprio vero che quando il diavolo t’accarezza, significa che vuole l’anima. L’anima, che ora, qua, sarebbe quella carognazza d’orcaferone.

Sapeva di fissarsi sopra una cosa da niente, una vera nenticchieria, mentre le cose grosse, le infamità scagnozzare che gli erano rigurgitate di bocca ai pellisquadre parlanti, le cose che dovevano farlo incazzare, ribellare come un dio francese, quelle, gli facevano uno strano effetto, che era come gli venisse da ridere e insieme da piangere, senza però, né ridere né piangere, perché ora anche questo stimolo a ridere o a piangere, era come fosse già successo per lui: anche questo, anche quello che succedeva dentro di lui, era come tutto quello che succedeva sotto i suoi occhi e che era come fosse già successo per lui e doveva succedere solo per gli altri e non c’era niente da fare per farlo succedere diversamente da come era già successo per lui e con lui, e successo di conseguenza anche per gli altri, solo che gli altri non ne avevano nessunissima sensazione. E per questo, eccoli là come s’incarognivano, tutti spiritati, tutti accordati a fare succedere quello che per lui era come fosse già successo. E per questo, ecco qua lui, lui e la sua sensazione, che più passava il tempo e più si faceva continua, durevole, come non dovesse lasciarlo più ed era da questa sensazione che pareva sgravato quel senso di lontananza e di solitudine che gli stringeva il cuore senza dargli però, alcun dolore. In questo stato d’animo però, pareva entrarci in qualche modo la vista del vecchio cannadastendere lungo disteso sotto la Lanterna, da cui non levava più gli occhi.

Per non sentirli, per non sentirsi nominato, avvezzeggiato, arruffianato, per allianarsi la mente cioè a dire, da quel loro ’Ndrjuzza scagnozzaro, insisteva a starsene con lo sguardo lontano, con lo sguardo, vale a dire, tutto e sempre sulla figura del cannadastendere sotto la Lanterna, che attirava i suoi occhi come una calamita, anche se non vedeva un perché a una tale istintiva, prepotentemente istintiva, attrazione che la vista di quel vecchio pellesquadra, mezzo in disarmo, esercitava sul suo sguardo. A quella vista però, quasi in forza di quella vista, era come se quella sua sensazione, per cui gli pareva che tutto fosse già successo, quel senso di lontananza e solitudine, s’avverassero concretamente e desolatamente dentro di lui, svuotandogli il cuore d’ogni impulso di vita. Ma quella vista, contempo, gli faceva l’animo strano, stranamente preparato, pronto al peggio: perché, nella sua sensazione, quello che era successo, quel rigurgito scagnozzaro in bocca ai pellisquadre, era come non fosse il peggio di quello che succedeva e che per lui era come fosse già successo, ma era soltanto l’avvisaglia del peggio che doveva ancora succedere. E siccome questo peggio agli occhi suoi l’impersonava don Luigi, sul momento non fu molto chiaro a ’Ndrja se quello era veramente il peggio o se era invece il meglio, o se era peggio e meglio insieme. A ogni modo, peggio o meglio, quello che era, non ci mise tempo a venire.

Difatti, quelli avevano ancora le labbra in movimento, si baviavano ancora cioè con quel loro ’Ndrjuzza, e poteva darsi benissimo che ’Ndrja, proprio in quello stesso istante, lui che s’allontanava disfiziato dall’infame sdillabbramento dei pellisquadre, si posasse non solo con gli occhi ma percosìdire, anche con gli orecchi, per come, guardando, s’aguzzava tutto a oreocchio sopra le labbra del cannadastendere, attratto dal labialamento che facevano di continuo continuo, per cui, di tutta la figura, ferma come di morto, le labbra sembravano l’unica parte rimasta viva, in quel preciso momento, don Luigi, che se ne stava là accanto a ’Ndrja, con una gamba alzata sugli spuntoni rocciosi, la testa sotto, tutto mortizzo, come si fosse ormai gettato di piatto, ormai fuori della mischia, con una voce che era come un rifiato sonnosonno, una voce con quelle parole, che era come le covasse da un pezzo sotto la cenere del suo silenzio e del suo straniamento da tutto e da tutti, se ne uscì a dire:

«Si fece lontana la barca, ’Ndrja».

Ora, siccome ’Ndrja stava in quel momento tutto assentemente cogitoso, col corpo qua e la mente là, alla figura del cannadastendere sotto la Lanterna, tutto appensierato d’occhi sulle labbra del vecchio, quelle parole le pigliò per una specie di commentario, commentario degli sproloqui incarogniti di quella comarca di pappagalli, e commentario contempo di tutta l’acqua che lui, ’Ndrja, aveva pestato nel mortaio nell’illusione di riispirargli in mente la barca, le pigliò a commentario di questo e forse pure commentario di tutta l’opera di traccheggiatore che lo stesso don Luigi, sfacciato e sfacciato, aveva operato. Le pigliò insomma, a commentario e come a riesumo di tutto quello che succedeva e che per lui era come fosse già successo, le pigliò, in altre parole, a commentario della rovina, sopra le rovine, a commentario lapidario, cioè a dire, a lapidario, in una parola: lapidario di barca e con la barca, per la barca, lapidario di tutto e di tutti, lapidario di Cariddi.

Se ’Ndrja si girò, riportando qua gli occhi di là, dal cannadastendere, e tornando di là, di nuovo presente qua, fu solo perché si sentì apostrofato, come in confidenza, da don Luigi: si girò proforma, per educazione, per quel certo indiscusso rispetto che si doveva, scavallato o non scavallato, a don Luigi, come per dirgli: sentii. Si girò forse perché s’aspettava di sentire dell’altro da don Luigi? E che poteva aspettarsi di sentire d’altro, dopo il lapidario di quella frase? Se era a lapidario, era a lapidario e dopo, nisba: non c’erano, non potevano esserci altre parole dopo il lapidario. Tanto era vero, che don Luigi andava ripetendo tali e quali quelle parole e di nuovo lo apostrofava:

«Si fece lontana la barca, ’Ndrja».

’Ndrja allora levò gli occhi dal cannadastendere e girandoli verso don Luigi, al suo orecchio, cosa stranissima, issofatto fu come se parole e tono non quagliassero insieme, era come se parole e tono nascessero scordati, ognuno per conto suo, non tuttuno, contempo, a un tempo, come se quelle fossero le parole d’un’altra musica e quello, il tono, una musica senza parole: le parole nemmeno gli arrivavano all’orecchio o gli arrivavano stonate come mute e come sorde, come gli uscissero di bocca a lettera morta, senza spirito né senso, e il tono invece scappava fuori di getto dalle parole, come aria da vesciche che si sgonfiavano e afflosciavano.

Sembrava insomma, che la cosa succedesse tutt’al contrario di come doveva succedere, come se cioè il tono non servisse le parole, ma anzi come se fossero le parole a servire il tono, nel senso che, dato il tipo, il tipo che in vita sua la voce se la giostrò sempre a piacere suo, c’era da pensare che don Luigi avesse pigliato quell’arcalamecca di tono per parlargli sottoparola, e difatti, era la barca il soggetto che si era trovato per primo sulle labbra, perché era quello, fatalmente, il soggetto che si ritrovavano sempre, a vita, per primo sulle labbra, ed era come se la parola barca gli servisse solo per appoggiarvi il tono che aveva in mente, come se quella barca gli servisse solo per farci un’imbarcata di tono, un’imbarcata d’aria, cioè d’arie.

Però, quello che provava ’Ndrja era come sentisse nell’aria, anzi risentisse all’orecchio, in testa, come un richiamo, come se qualcuno, qualcosa che gli veniva a conoscere, gli fischiasse, gli facesse in mente sordellino con le labbra: e sennò, perché intesava gli orecchi e la sua mente si risentiva, si smuoveva, seppure ancora alla cieca, verso quel richiamo, perché, se non per questo qualcuno, qualcosa che gli faceva sordellino in testa, gli faceva con le labbra: girati, girati, guarda da questa parte, se non per questo qualcuno qualcosa che dal modo come si presentava, anzi si ripresentava a lui, sembrava dovergli rappresentare una faccia, un momento talmente eccentrico e originale della sua vita, che ora, per un verso lo faceva arrossire e per un altro impallidire?

Se ne stava perciò, tutt’intieramente cogitoso su questo e assentemente a tutto quello che non era questo, gli occhi girati sopra don Luigi, non tanto perché si era sentito apostrofare, quanto per questo, per cercare, cercare di capire che fu, che era a fischiargli, a fargli sordellino, a dargli quell’intesa di conoscente, conoscenza; e guardandolo, guardiando, sopraccigliato, corrugato, come se si sforzasse da lui, in lui, di riconoscere quel qualcuno o qualcosa che gli fischiava in testa, succedeva che don Luigi quasi potesse vederlo, quasi si sentisse addosso i suoi occhi, quasi se li sentisse sulle tempie bianche, d’un pallore gialligno, come d’avorio, o sulle palpebrone cadute sugli occhi, quasi dedicato a lui, a solo suo scandaliamento e scandalizzamento, ancora una volta ripeteva:

«Si fece lontana la barca, ’Ndrja».

E qui, nel mentre s’intestardiva ad andare dietro, dentro a quella specie di sordellino che sentiva, si fissava tutto, occhi e mente, al modo come stava don Luigi, come stava e come parlava, tuttuno insomma, al modo come stava a parlare: la gamba sinistra alzata e poggiata sopra uno spuntone dello sperone, la persona piegata in due in avanti, le braccia come abbracciassero quel ginocchio, la testa sul petto, a faccia sotto, e la bocca la doveva tenere come premuta contro le braccia perché dava l’impressione di parlare come se la voce invece che mandarla di fuori, se la ringoiasse dentro, come parlasse controvolontà, anzi con dolore e con sacrificio, come lo pigliassero per i capelli, tirandolo all’indietro per aprirgli la bocca e liberargli la voce, ma la quantità di voce che si liberava, sembrava passata per pieghe e strozzature e lacerazioni della sua carne.





Ora, se era quello, quello dell’antico don Luigi, il modo di stare a parlare mascolino, e quello lo era, eccome lo era, questo, questo modo di stare a parlare cascettone cascettone, doveva essere per forza il modo contrario a quello, un modo alterato, e cioè, anche ammettendo che non era vero e proprio modo femminino, doveva essere fatalmente modo di stare a parlare alla femminina. E qui ’Ndrja non sapeva se un attimo prima o un attimo dopo, oppure contempo, contempo che smidollandosi, aguzzandosi la vista degli occhi e della mente, si scandaliava che quello non era modo ordinario di stare a parlare alla femminina, o per meglio dire, era modo alla femminina, ma non di tutte le femmine, era modo, anzi smodo, di una certa, particolarissima femmina, una, una sola ma buona, una che però pareva tante insieme, tante e tutte gran tappinare, contempo a questo, il barbaro sconcerto di tono che don Luigi gli sconchigliava all’orecchio, si sfaccio tutto alla sua mente e lo insalanì: perché, figurarsi, chi gli risuscitava alla mente quell’arcalamecca di tono, gli risuscitava, nientemeno, quella millunanotte di Ciccina Circé.

Per questo si sentiva fare sordellino, era lei, il tono di lei che gli faceva da richiamo al tono di don Luigi, tono simillimo al suo, tono alla femminina, al femminino, tono alla ciccinacircé. E prima, per questo arrossiva sentendo il sordellino, arrossiva per l’avvicinarsi di quella sua scabrosa conoscente, arrossiva in proprio e per don Luigi, arrossiva per questo don Luigi ridotto al punto, che per riconoscerlo, gli doveva risuscitare dentro, in mente, quella gran campiona, al punto cioè a dire, che solo una Ciccina Circé poteva fargli da pietra di paragone, e quella bella pietra di paragone ce l’aveva dentro lui. Per questo, prima, arrossiva senza saperlo e ora che lo sapeva, addirittura insalaniva, si sentiva fatto di sale dallo strabilio, fatto statua, però dentro si sentiva tutto ribellionato.

La stessa, stessissima inchiavatura di voce, la stessa, stessissima arcalamecca di tono dispotico linguto sprezzantesco pomatoso smaccoso altezzoso vantoso borioso sbuffante pazientoso che quello sciòllero di femminota dell’altromondo, trecciuta, odorosa d’olio d’oliva e campanelluta, stilava come per suo principio di vita, stilava, si poteva dire, come fosse il suo stesso respiro, l’aria che respirava, il tono con cui l’aveva riempito di prua in quella famosa traversata ferefere, scuroscuro, il tono che questo, come quella, si perdeva da tutte le parti per la gran boria che lo gonfiava, la stessa, stessissima rivoltante arcalamecca di tono che quella femminota, sola e solagna, tutta incascettata e incuneata di figura, i remi stretti alle ascelle, fra braccia e cosce, pigliava e ripigliava, fiatava e sfiatava con lui, per lui, contro lui, facendo però, come se lui non ci fosse, fingendo cioè di parlare, sparlare con quell’altralei, e con questo ’spediente gli parlava come per interposta persona, e come si baviasse tutta di vanteria, fingendosi sonnosonno, ad alta voce, perché lui sentisse, sbuffando, diceva: oh, questo con me si mette a competere.

Ma qui, svelatoglisi l’arcano, come se per quello solo gli fosse insorta dentro, per scandaliarlo di questo sconoscente don Luigi, di quella razza di tono che aveva pigliato e che era della stessa razza del suo tono, Ciccina Circé si rincuneava di nuovo, stile suo, scuroscuro, spariva, scompariva, lei e il suo tono, di fronte al subisso di tono di questo don Luigi: perché, restando al paragone, era come se di fronte al tono d’allionamento di don Luigi, di fronte a quello sconchigliamento e incazzamento pieno, il tono di Ciccina Circé gli facesse ora l’impressione d’un vero e proprio allianamento.

Difatti, Ciccina Circé spariva e ’Ndrja issofatto se ne sentiva quasi nostalgia, perché le arie, le borie, le scattosità e sbuffanterie di quella millunanotte gli sembrarono, nel ricordo, rose e fiori al paragone del terribilio di arie borie scattosità e sbuffanterie, per non dire altro, che subito cominciava a sconchigliargli all’orecchio don Luigi, senza bisogno di dire parole, di parole dette, solo col tono, solo con quell’arcalamecca di tono, ma giostrandoselo di tale modo e maniera, che era come ci facesse con le mani i giochi di prestigio, di tale modo e maniera da farglielo all’orecchio parlante e sparlante, perché se prima era come se gli mancasse solo la parola, ora gli riusciva all’orecchio non solo loquente, ma addirittura loquent’eloquente, così loquent’eloquente, da fargli quell’effetto come d’una musica senza parole, col motivo però, più parlante delle parole, così loquent’eloquente che era come avesse una sua specialissima lingua, e che lingua, che lingua e linguaggio di linguto. Li senti? li senti, muccusello? pareva gli facesse, ’Ndrja ci avrebbe messo la mano sul fuoco, non solo che era questo che gli diceva col suo tono, ma anche che erano più o meno queste le parole che ci metteva nel tono: li senti? Li senti, culocacato? li senti come s’incarognirono? gli faceva, e non ci voleva granché a capire che gli faceva una cazziata, una cazziatona anzi. Li senti, li senti come s’incarognirono? li senti, li senti come gli arrivò alle ossa la voglia dell’orcagna? E qui gli sembrò che le parole usate, e fra queste quei sentitissimi appellativi di muccusello e culocacato, gli confermassero all’orecchio che da qui, da questo, Ciccina Circé gli era insorta all’orecchio nel tono di don Luigi, dal fatto che secondo loro, secondo loro due cioè, secondo la millunanotte e il testaricca, lui aveva osato competerci. Sì, ma oltre questo, che avevano più da spartire, che paragone si poteva fare fra la sbuffanteria di Ciccina Circé e la sprezzanteria con la quale don Luigi lo cazziava come gli volesse levare la pelle di dosso: e tu muccusello, tu culocacato, gl’intonava, lo stonava, tu t’ardisti di strambarmi i birilli? ti presumesti d’avere ragione tu e torto io, ragione tu a ispirargli di nuovo a mente il loro mestieruzzo, la barca, la tua famosa palamitara, e torto io a traccheggiare per fargli arenare la gran carogna d’orca, torto io, in altre parole, che traccheggiavo per dargli la carogna agli accarogniti, a quelli, che a te e alla barca fottono e pensano più oramai? E tu culocacato t’ardisti, t’ardisti anche solo lontanamente, di pensare di potere competere col sottoscritto, testaricca, mente di Salomone, corona della tua testa?

E questo nientemeno l’aveva pigliato sul primo momento, per tono a lapidario, lapidario di barca. Ma quale lapidario e lapidario, quello era tono a rivincita, tono vendicativo e il vendicativo gli scappava da tutte le parti.

Oh, si diceva ’Ndrja, guardandolo come non lo avesse mai visto, se la pigliò in criminale, in criminale perché, grand’illuso che fui, tentai d’ispirargli di nuovo la barca in mente. La pigliò per offesa personale. Un casobello ne fece. Oh, e non lo fece subito, allora, quando fu: aspettò, si tenne la posta. Oh, continuava a dirsi, continuando a guardarlo con la meraviglia che non finiva più di riempirgli la mente, oh, un Luigi Orioles che non si tenne mai niente dentro, covò sotto la cenere, sotto silenzio, covò quel barbaro tono, vero fenomeno di natura, un Luigi Orioles che si mise alla misa, s’appostò aspettandolo al varco, aspettando il momento, l’occasione, per sparargli la sua cazziata, il suo tono, quella sua cazza di tono. Oh, e se la tenne bene la posta. E difatti il primo e unico segno di insofferenza l’aveva dato di sicuro, quando non potendone più di tutto il fesso domandare che ’Ndrja gli faceva apposito, riguardo a barca e legno di barca, come gli venisse dal cuore, lo aveva appellato con quell’appellativo smaccoso: oh frate, che lo sapevano tutti che specie di appellativo era, com’era sbuffante e schiumante sotto, per niente fraterno sotto: e sotto difatti, non c’era già forse quel barbaro subisso di tono che poi avrebbe gettato fuori?

In altre parole, quello, il tono, diceva che il nostro bel don Luigi aveva fatto solo finta di troncare il traccheggio, aveva fatto la parte cioè, la parte di ripigliarsi in tempo dall’alterazione, lasciando fottere l’orcagna e l’idea di averla arenata dal Maltese per interposto ’Ndrja, la parte insomma, di gettarsi di piatto, di chiamarsi fuori dalla mischia, e pigliando quell’aria mortizza, dando l’impressione a ’Ndrja, dopo la mala figura del traccheggio, di volere figurare quanto meno possibile ormai, anzi affatto, o se non addirittura dando l’impressione di volersi fare dimenticare che era presente. Al momento giusto, calcolato però, s’era visto, se n’era uscito al naturale, al naturale alterato. E il momento era stato quello, quello dopo che l’incarognamento gli era sbavato fuori dalla bocca, in parole, ai pellisquadre, e lui allora, l’istante prima pareva fuori di tutto, come caduto in catalessi, e l’istante dopo, tornava al mondo a tono, ripigliava scena, e mai di nessuno forse si poté dire che ripigliò scena più a tono di lui, perché era veramente come non avesse fatto altro che aspettare questo, aspettare che i pellisquadre s’alterassero sino al punto di parlare, parlare per bocca loro, che era segno massimo di alterazione per loro, e anche se questo segno don Luigi non lo aspettava, anzi non se l’aspettava, parlare per giunta il parlare infame di quell’invaiolato e quello era segno massimo di incarognamento per loro: nemmeno li avesse ispirati lui, a distanza, per forza di mente, senza nemmeno guardarli, poteva averli così, come li voleva lui, incarogniti cotti, come li aspettava lui per gettare fuori tutta quella loquenz’eloquenza di tono: li senti? li senti? muccusello? etcetera etcetera.

E lui, ’Ndrja, doveva sentire quelle testicelle di cardellini fischianti, lui? E che li sentiva a fare, quelli? i pesci piccoli sentiva? Sentiva lui, il pesce grosso. La coda, sentiva? Lui, la testa, sentiva, la testa che è sempre la prima a puzzare del pesce. Sentiva lui come gli stonava in testa col suo tono a cazziata, accazziato, col suo tono mielato, molato. Sentiva lui, chi andava sentito sentiva, chi fu sempre sentito, lui, testaricca, mente di Salomone, bocca d’oracolo, Luigi Orioles, per chiamarlo col suo nome e cognome. Sentiva lui e si sentiva insalanito, ma si sentiva pure, tuttuno, come intronato, da quel tuono di tono che pareva scoppiargli dentro l’orecchio, senza fragore né sconquasso, per ripercuotersi però, issofatto, nella sua mente, in un’infinità di echi disastrosi.

«Si fece lontana la barca, ’Ndrja.»

Le parole erano queste, ma il parlare vero, sentito, era quello parlato dal tono, parlato come se realmente quel tono boccazzaro avesse la parola, dicesse le parole, sprezzanti incazzose lingute che lui continuava a sentire senza potersene capacitare.

Sentiva la voce venire fuori dalla figura ammassicciata, a testa sotto, che aveva al fianco, senza riuscire a levargli gli occhi di sopra, anzi accanendosi a guardarlo come fosse un fenomeno vivente, accanendoglisi sopra con lo sguardo, aguzzandoglielo contro fittofitto, come tentasse di ficcarglielo dentro, per il collo, le tempie, la fronte, ficcarglielo dentro dentro, sino in mente, a scandaglio, e là vedergli la vera, la primiera faccia, la faccia stampata come ceravergine del suo pensiero, là insomma, vedere, sapere che pesce era, se era ancora il pesce che si sapeva o era ora un pesce d’un’altra razza che mai si seppe, spiarsi, spiargli con lo sguardo sino a là, in mente, per appurare, là, se era ancora lui o un altro, riconoscerlo o conoscerlo o sconoscerlo.

«Si fece lontana la barca, ’Ndrja» lo sentì dire ancora sotto il suo sguardo e ’Ndrja strinse forte le labbra per non rispondergli. Ma è vossia che parla, gli veniva l’istinto di dirgli, o parla qualcun altro con la faccia di vossia? Perché, in mente a sti genioni si fece lontana la barca, come dice metaforico vossia, oppure si fece vicina l’orcagna, come invece dice, nudo e crudo, se vossia permette, il sottoscritto? Questo gli veniva l’istinto di dirgli, questo, con queste precise parole, si sentiva venirgli d’istinto sulla punta della lingua, come fosse in punto in punto di dirglielo. Però, gli veniva, gli veniva di dirglielo sino a quel punto, però oltre quel punto non andava, non arrivava a dirglielo.

Come Ciccina Circé diceva? Peggio, peggio, doveva dire. C’era da dire, ed era tutto dire, che faceva torto a Ciccina Circé paragonandola a questo finimondo di Luigi Orioles, sprezzantesco e vendicativo. Quella bazzariota, al paragone, rischiava di passare per una brava femminella di casa calunniata: perché, anche una Ciccina Circé scompariva di fronte a una testa di Salomone inselvaggita come quella di don Luigi. E difatti si era visto che scompariva, si era visto che Ciccina Circé, una volta che gli fece da richiamo, una volta che gli fece sordellino all’orecchio, appena appena scandaliandolo e aprendogli gli occhi su quella che era la razza alla quale apparteneva il tono pigliato da don Luigi, non aveva resistito un secondo di più al suo orecchio, giusto il detto: dove maggiore c’è, minore cessa.

Stile Ciccina Circé, però in peggio, assai in peggio, doveva dire. Perché Ciccina Circé, la sua boria, che poi non era nemmeno vera e propria boria, ma era altra cosa, cosa assai meno e di più, cosa diversa, diversissima, sboriare dell’animo oppresso, ma tutt’in contempo degnazione, sdegnazione per mascherare l’animo oppresso: quello che era, comunque quella millunanotte, da femmina e femminota, il suo sboriare dell’animo glielo porgeva spartana, contrariamente a questo don Luigi, anche se spartano, lui, lo fu sempre, spartano di dentro e di fuori, che la sua boria la gettava di bocca tutto cascettone incascettato.

Peggio, peggio assai di Ciccina Circé, ma non solo peggio di Ciccina Circé, ma peggio persino di lui stesso, e non di lui stesso di anni, secoli prima, ma di lui stesso di momenti prima, di lui che traccheggiava per la gigantesca orcagna. Perché, quello, il traccheggiatore, si poteva paragonare, alla finfine, a uno che sino a quel momento sembrava il ritratto della salute, e da un momento all’altro, a gettasangue, perlappunto, avesse i polmoni attaccati, intaccati dalla messinesella in forma galoppante, in forma anzi fulminante, trattandosi di quella tale specie, specie speciale specialissima, di tisi che fa misdea solo là, sullo scill’e cariddi, la misdea che fanno, tutti tuttuno, i venti in quel loro regno e sdiregno, incavernandosi a terribilio nei polmoni di chi li respira: ed era come se rivelandosi tanto tangeloso, quanto sembrò sempre invulnerabile e quasi fatato di figura, la messinesella lo soprassaltava e issofatto lo portava come in punto di morte, più in là che in qua.

Succedeva cioè che uno come lui, un Luigi Orioles, che non solo sembrava ma realmente era il ritratto della salute, e salute non di corpo ma di mente, da un minuto all’altro, catastroficamente, veniva attaccato, pigliato di sorpresa, giusto là, in mente, e dalla malattia che l’attaccava, che non era una malattia, e non era mortale, ma peggio, peggio d’una mortale malattia, l’alterazione sarebbe a dire, da questa, da quella, per quanto mente e potente, non aveva assolutamente modo di difendersi: perché, come faceva a difendersi, se quando lui traccheggiava per l’orcagna, quella doveva essergli per forza già scoppiata in mente, doveva necessariamente essersi già alterato, essere già un altr’uomo, un uomo che era tutto il contrario dell’uomo che fu, e di conseguenza lui, che poi non era più lui, non aveva potuto in alcunissimo modo scandaliarsene.

Era sempre una mente, ma mente alterata, intaccata oramai, che al punto in cui era oramai, formava giustappunto quel paragone, il paragone con quello della messinesella, perché anche lui oramai poteva, doveva solo sputare i suoi polmoni, quelli che furono i polmoni, e che polmoni, della sua mente: il suo essere statuato marmorino, e il suo essere netto franco leale spartano, il suo essere quello che era, quello che viavia, in modo galoppante, fulminante, già non era più. E più sputava, più si sputava, e più si gettava all’orbisca in quella infamità di traccheggio per interposto scagnozzo, in quell’arcalamecca di pantomima, pantomima non solo di mente, di mente mente, ma anche di voce e di occhi, di mani e di piedi, voce occhi mani e piedi di mente, di mente interamente attirata da quella mira, dalla mira di avere quello sterminio di carogna arenata là davanti, sulla marina. In parole povere, sdette in fuori dal suo statuato marmorino, sdunò allo snaturato, al bestino, uno come lui che, bontempo o malotempo, scialapopolo o carestia, non s’incalmierò mai con verdoni, smerigli, fere e compagnia bestina, uno per il quale questo, questo fatto di non incalmierarsi, fu sempre principio di vita, uno così, uno che di pesce sanguoso non si macchiò mai, di punto in bianco si gioca la reputazione e sduna nel sanguoso e si fa fedele, votato mani e piedi, del pescebestino, e tanto per rifarsi, non si mette con verdone, smeriglio o fera, tanto per dire, e nemmeno con palombina o capodoglio, si mette con uno al cui paragone non solo verdone, smeriglio e fera, ma pure palombina e capodoglio fanno la figura di minutaglia, di bestino minuto, andante, ordinario, si mette, cioè a dire, col pesce grosso, con quello che per mare, per oceano e mare, passa per il pezzodanovanta, per ferone od orca, per la Morte insomma, per la Morte marina in persona, diocenescampi.

Ora, figurarsi se poteva mai essere più lui questo don Luigi, figurarsi se non era un altro, figurarsi se ci colpava lui e non un altro, figurarsi se quel traccheggio non fu come lo facesse un altro, figurarsi se non fu come non ci mettesse più niente di suo, se non fu come lo facesse senza sapere di farlo, senza sapere di volere, senza volere di volerlo, figurarsi se non fu senza peccato né colpa.

E dopo, dopo che se la scampò, veniva da pensare, anche se gli costò quello che gli costò scamparsela, anche se, in altre parole, quel bel don Luigi d’una volta, quel bel Luigi Orioles statuato marmorino, con la sua faccia rosea, gli occhi azzurri, trasparenti, senza rughe, né di passione né di malizia, quel bel Luigi Orioles che era come avesse sempre gli stessi anni, quelli della maturità piena, fuori della giovinezza, ma non ancora nella vecchiaia, tanto che a guardarlo si aveva sempre l’impressione di vederlo e contempo di ricordarlo, anche se quello, quel bel don Luigi, ora uscito dal suo traccheggio maganzese tutto sfregiato di figura, soprassaltato di vecchiaia, rimmeschinito, rimmignonito, da fare pietà, anche così, anche se toccato all’ala, maculato per sempre, anche se per sempre tacciato, intacciato, anche così, anche se ridotto come lazzariato, sfregiato in quello che fu sempre il suo bello, anche così, veniva da pensare, non più sano, ma nemmeno alterato, si può essere sicuri che dopo sarà ancora lui, sempre lui, sarà sempre quello, sarà più o meno, quel bel don Luigi, si può essere sicuri che dopo quello che passò, sarà forse di più anzi, che di meno, sarà meglio ancora, a pensarci bene, perché quello non sbagliava mai, aveva sempre l’aureola intorno a quella sua testa di Salomone anche se non era lui a mettersela, ma erano loro che gliela vedevano solo a guardarlo, a pensarlo, loro che quel bel don Luigi lo vedevano, lo pensavano sempre su di un piedistallo, quello, e questo invece, che ai loro occhi aveva ormai perso l’aureola, potevano sentirlo più vicino, più come loro, col suo bello, più bello ancora forse perché passò per il brutto: potevano sentire di più ora il proprio simile, con pregi e difetti pure lui, anche se lui era e restava tutto pregi e quel solo difetto che si vide nel traccheggio, che poi, da come si concluse, tutto sommato, gli accresceva i pregi.

Eppoi, veniva ancora di pensare, ormai provò e dato il tipo, quel rischio non lo correvano più, ci mettevano la mano sul fuoco. Bastava guardarlo come stava, come se ne stava, come pareva che si leccasse le ferite col pensiero, in pensiero. Ormai s’ammutolì, non ci mette più bocca, non piglia più parola, né pro né contro, nemmeno se lo scannano s’immischia, s’intriga più. Ormai non vuole più nemmeno essere nominato, nemmeno ricordato. Ormai si castigò, questo veniva di pensare a guardarlo.

E invece no, non si castigò. E perciò diceva che questo don Luigi, tutto a tono era peggio non solo di quella brava femminella di casa che sembrava al suo paragone Ciccina Circé, ma peggio persino di lui stesso, peggio pure del don Luigi traccheggiatore, che a paragone di questo, diventava proprio un babbannacchio. Era peggio questo, perché questo era quello che non si castigò, quello che anzi, invece di castigarsi, si pigliò il vizio, s’avviziò, s’alterò, insomma, s’alterò e non poco, s’alterò tutto, tuttissimo, s’alterò dalla cima dei capelli sino all’unghia dei piedi, anzi s’incarognì, per dirla con la parola giusta, considerato che era giustappunto una carogna, la gigantesca carogna dell’orcaferone, origine e causa della cosa. Peggio di quello, questo, questo che altro che castigarsi, si premiò, si premiava bisognava dire, si premiava tutto con quel barbaro sconcerto di tono, smaccoso iattante sprezzantesco linguto, si premiava di fargli la cazziata al muccusello che s’ardì, a senso suo, s’ardì di competerci, s’ardì anche solo di pensare di potere competere con lui. Peggio di quello, questo, e questo, eccolo qua, che altro che gettato di piatto, fuori della mischia, postato, appostato di taglio, bisognava dire, e di taglio, tagliente, taglientissimo, eccolo qua immischiato, immischiatissimo, anzi vero e proprio intrigato, intrigatissimo, con quella mira dell’arenamento, ora non più all’orbisca, ma calcolata, calcolatissima perché non solo ci mirava sempre, ma ora ci metteva pure della passione, ora, ci mirava con tutti i sensi e i sentimenti, i sentimenti e pure, c’era da pensare, i risentimenti.

E non doveva sentirsi insalanito, fatto di sale dalla meraviglia, anche se dentro, sotto la crosta di sale, si sentiva come ribellionato? Vero, vero che per lui era come fosse già successo quello che succedeva, e niente più poteva fargli specie, meraviglia, vero vero, ma questo no, questo no, questo don Luigi, questo malo fenomeno di don Luigi, che ora succedeva, questo no, non poteva mai essere come fosse già successo per lui; tutto tutto, poteva veramente essere come fosse già successo per lui, fuorché questo, fuorché questo don Luigi, quel parlatore di lingua spartana che sdunò tutto a tono di linguto, tono bazzarioto, d’armimbrogli, tutto tutto fuorché questo, perché questo don Luigi era più, assai, assaissimo di più di tutto quello che per lui era come fosse successo, assai, assaissimo di più di tutto quello che a mente sua poteva mai succedere, assai, assaissimo di più di quanto nell’immaginazione sua poteva umanamente figurarsi e sopportare che succedesse.

E invece era successo ed era successo realmente, non era come fosse successo, come fosse successo solo per sua impressione. E una volta che successe questo, persino questo, questo finimondo di don Luigi maganzese che qui accanto mi raisseggia col suo affilatissimo tono, che può succedere più? Per me, a criterio mio, successe tutto, anzi qualcosa in più di tutto, si diceva ’Ndrja mentalmente, ed era come se dentro l’eco del suo pensiero, delle sue parole, gli tornasse di molto lontano nel tempo, e di conseguenza era come se di quello che era successo, si martoriasse senza più dolore, provando solo meraviglia come se ne martoriasse da insalanito, sentendo sotto, dentro non più al vivo il suo dolore, con le punte del suo dolidoli lancinanti, ma stordite e come spuntate dal sale. E aveva ancora l’impressione come di sentirsi dentro, quasi a vaneggiamento, l’eco lontana, ormai passata, della sua voce: ma allora veramente finì? veramente ci possiamo speranzare? allora veramente possono fare una bella gettata di calce viva sopra Cariddi e cariddoti, come si fa sopra i focolai di peste o colera o spagnola, e poi fare un segno a X, grande grande e bianco, sopra la marina, perché nessuno si avvicini, perché tutti vedano di lontano che i cariddoti levarono mano, che come vivi li spuntarono dal libro mastro.

«Si fece lontana la barca, ’Ndrja» fece ancora don Luigi, ma ormai, anche se gli stava fianco a fianco, ’Ndrja lo sentiva a malapena. Ormai andava alla sinfasò con quel barbaro tono, la voce era tutto un risucchio e sembrava risalire alla luce come un ingorgo d’aria che si cercasse una via tra pieghe e strozzature di visceri polmoni gola bocca e naso: all’orecchio di ’Ndrja le parole ormai arrivavano quasi interamente smangiate, scancellate, sconfuse, non restava più niente né del loro spirito né della loro lettera, il tono si era mangiato tutto.

’Ndrja, mezzo girato di qua, mezzo di là, non riusciva ancora a levargli gli occhi di sopra, lo guardava sempre più come fosse un fenomeno vivente, un fenomeno che lo attirava e lo respingeva: quello statuato, quel marmorino di figura, se ne stava ora, tutto mollacchio, ammassato, ammatassato nella gran persona, la testa nascosta fra le braccia come decollata, e a vederlo, che sembrava un corpo decollato, veniva da pensare che i suoi fedeli infedeli non l’avessero scavallata dalle proprie spalle solo simbolicamente, quella famosa testaricca, ma come per completare l’opera, gliel’avessero scippata di fatto anche dal busto.

Incuneato alla ciccinacircé nel suo silenzio, come un ammasso di carne, senza vita né morte, dava a volte l’impressione di non respirare nemmeno, come fosse morto lì, sotto gli occhi di tutti, senza che nessuno se ne scandaliasse. O tratteneva il respiro apposta per sentire quello che ciuciuliavano alle sue spalle quelle testicelle di cardellini fischianti, quei pappagalli parlanti, e pareva che lassòtto si baviasse tutto del piacere che gli dava il sentirli, e forse contempo si rimasticava il piacere più grande per lui che certo doveva essere di dire: «Si fece lontana la barca, ’Ndrja».

Ma ’Ndrja non voleva più guardarlo né sentirlo, quel malo fenomeno, quell’abominio di natura, gli faceva troppo senso, troppa impressione. Come per disperazione, si voltò dall’altra parte e girando gli occhi all’entrata a testaditenaglia del villaggio, per un momento s’aspettò veramente di vedere tutto spruzzato di bianco in giro, s’aspettò di vedere cioè, che realmente a Cariddi, colpita da quella spaventosa pestilenza, da quel morbo mortale, orcinuso, che attaccava le coscienze, alterandole sino all’alterazione massima, cioè la morte, avevano fatto casa per casa una gettata di calce viva con una grande X per segnale sulla marina, e che non se ne parlasse più.

Ma se anche ci fossero state quelle spruzzate di calce viva, non le avrebbe sicuramente viste: perché, girando gli occhi, oltre le case e oltre la cannamele e l’erbapulici, fra marina e plaia, gl’insorse il pensiero del vecchio cannadastendere sotto la Lanterna, che quello strabilio di don Luigi gli aveva fatto cadere di mente. A quel pensiero, lo pigliò come un’ambascia precipitosa e senza motivo, quasi temesse di non trovarlo più là, il vecchio, sicché, contempo stesso al pensiero, gli occhi gli corsero verso la Lanterna e forse senza nemmeno vedere i tre sbarbatelli che in cima alla torretta stavano ora girati l’uno di fronte all’altro, a capo chino come riflettessero, il suo sguardo volò alla base della Lanterna, si posò sulla figura di vecchio lunga distesa, un poco sollevata su di un gomito, che guardava sempre fisso il mare, muovendo in continuazione le labbra, che erano ancora l’unica parte che si muoveva della figura, ancora come prima, come se il cannadastendere non si fosse minimamente mosso in quel frattempo, nemmeno fosse imbalsamato, e imbalsamato tutto, fuorché le labbra in movimento. E l’impressione che aveva ’Ndrja, guardandolo, riguardandolo, era come se neppure lui si fosse minimamente mosso dal guardarlo, dal fissarlo fittofitto sulle labbra, dal fissarlo e fissarsi sopra di lui, sopra la sua figura, il suo guardare, il suo parlare muto, mai mosso insomma, dall’aguzzarsi, vista e mente, sul vecchio cannadastendere, come ci fosse qualcosa, qualcuno da cercare e da trovare in quella figura, qualcosa, qualcuno conosciuto da riconoscere. L’impressione di ’Ndrja era, in altre parole, di stare ora col vecchio in vista, come assentemente da quello che succedeva attorno a lui, là sullo sperone, di stare ora, ancora perciò, come stava prima, prima della sparata di tono di don Luigi, prima della fine cioè, prima della gettata di calce viva. E ora anzi, dato che ora era peggio di prima, poteva dire di stare più assentemente ancora di prima: perché, se prima stava l’occhio là e l’orecchio qua, ora, ora che li aveva sentiti abbastanza e l’avevano abbastanza riempito di prua, testa e testicelle, carogna e incarogniti, ora nemmeno l’orecchio poteva dire che l’aveva qua, almeno per quanto stava all’intenzione sua, alla disposizione dell’animo suo, che era quello di aguzzarsi anche con gli orecchi sul vecchio cannadastendere, aguzzarsi fittofitto sulle sue labbra sempre in movimento.

E difatti, siccome nel preciso istante in cui don Luigi tornò a ripetere: «Si fece lontana la barca, ’Ndrja» succedeva che lui fissasse sulle labbra il vecchio cannadastendere, fu come se le parole gli arrivassero all’orecchio di là, da sotto la Lanterna, cioè come gli uscissero dagli occhi a lui, anzi più precisamente, come gli uscissero di bocca al vecchio, e gli entrassero per gli orecchi a lui. E così intesa, la voce, il tono di voce di don Luigi, gli fece, stranezza incredibile, lo stesso, identico effetto di prima, della prima, primissima volta, di prima cioè a dire, che Ciccina Circé, quell’amica che aveva sempre all’orecchio, lo scandaliasse su quel subisso di novità, d’impestamento e infamosità di tono: lo stesso, stessissimo effetto primiero, di quando stava voltato come ora e come ora, ma meno, meno assai di ora, stava assentemente, il corpo qua, ma la mente là, sotto la Lanterna, che oreocchiava al labialamento del cannadastendere: quell’effetto come di tono di voce lapidario, d’un tono che era il puro e semplice, giusto e naturale, tono di dire le parole, le parole della cosa che diceva, un tono senza levare né aggiungere, né troppo né poco, né pro né contro, quello che era la cosa, com’era, un tono di fatto, un fatto che era ormai successo, scritto scalpellato o inciso, un fatto, un tono di fatto, un tono a commentario, commentario di fatti, e dati i fatti, a lapidario di tutti.

Perché, dalla voce di don Luigi, il tempo di girarsi, di girare gli occhi sul vecchio cannadastendere ed era sparito tutto, sparito cioè tutto quel tonotuono sottoparola, sparito tutto quel tono loquent’eloquente, boccazzaro, linguto, col dente avvelenato, sparito tutto quel tono a rivincita, vendicativo, sparito tutto di tutto quel tono senza parole. E sparito quello, ricomparvero le parole sane, sanesane, che quel malarazza di tono si era mangiate, le parole col loro puro e semplice, giusto e naturale, connaturato tono di essere dette e sentite, le parole col loro tono fedele, specchiato, come la faccia delle donne oneste, le parole col tono della cosa, che dicevano, né più né meno, della cosa che dicevano, letteralmente quella, lapidariamente o metaforicamente quella: «Si fece lontana la barca, ’Ndrja».

Anzi, dire che il tonotuono sparì e ricomparvero le parole, non era giusto, non rispondeva alla verità della cosa. La verità era, invece, che quel tonotuono non poteva sparire per il semplice fatto che non era mai comparso, così come le parole non avevano da ricomparire, per il fatto più semplice ancora, che non erano mai scomparse. La verità, cioè a dire, era che non era successo niente di tutto quel tono, non era successo niente di niente. Don Luigi era puro come l’aria, la sua voce non era mai sdunata a tono, in quel tono, era sempre quella di prima, della prima volta, che disse: «Si fece lontana la barca, ’Ndrja». Ci colpo solo io, si disse. Fui io che pigliai abbaglio, io che sdunai, che sdunai, forse pure io, dal sano all’alterato, e il momento, il movente dovette essere quando levai gli occhi dal cannadastendere e mi girai verso don Luigi: sdunai alla sua vista, alla sua e a quella di Ciccina Circé che mi richiamò la sua. Feci sbaglio a voltarmi, apostrofato, pigliai abbaglio, mi contagiai, mi alterai un poco pure io: e sennò da dove mi usciva Ciccina Circé? Che c’entrava, che c’entrava lei, quella millunanotte, con questo chiaro di sole? Da dove, perché m’insorse? Quale fu il motivo, l’incentivo? Fu per disprezzare il ricordo di lei col presente don Luigi, o per disprezzare ai miei stessi occhi il presente don Luigi col ricordo di lei, fu per questo che m’insorse dentro Ciccina Circé? Eh, sì, feci sbaglio a voltarmi, ero a verso e girandomi mi sversai, si diceva e ridiceva. Perché ora, difatti, levando gli occhi da don Luigi e riportandoli sul vecchio cannadastendere, era stato come ritrovare il giusto verso, come risentirsi di stare nel giusto, naturale verso, risentirsi cioè di stare giusto nel mezzo, fra quello che vedeva e quello che sentiva, fra occhio e orecchio, fra la barca, ormai lontana, detta da don Luigi, e il mare guardato dal vecchio cannadastendere. E da come stava, da dove stava, l’orecchio alla barca di don Luigi e l’occhio alle labbra del vecchio cannadastendere, aveva come l’impressione di un’eco che passava per la sua persona, quasi che la posizione e il punto in cui stava, fossero la posizione e il punto precisi da dove e per dove l’eco, contempo, si partiva e arrivava: un’eco a oreocchio, e qua, con oreocchio s’intendevano non solo orecchio e occhio, ma s’intendeva, anzi si sottintendeva pure e innanzitutto, bocca.

Ora, anche se don Luigi teneva la testa piegata in avanti, in sotto, tra le braccia, con le palpebrone cadute pesanti sugli occhi, senza spiragli, e di conseguenza non potesse vedere, non potesse assolutamente sapere, non solo di quella vista, ma neanche che ’Ndrja si era rigirato da quella parte, veniva da pensare che, sapeva solo lui in che modo, lo stesso vedesse dove e chi guardava ’Ndrja, vedesse quello che vedeva ’Ndrja e ci contasse, facesse conto anche e principalmente di quello, anche di quella vista, anche di quel vecchio pellesquadra in quella vista, cioè in vista a ’Ndrja, ci contasse, in altre parole puntasse, se non solo su questo, anche su quella vista di vecchio pellesquadra che fissava il mare senza più barche, muovendo in continuazione le labbra, puntasse anche o addirittura solo su questo nel dire della barca che si era fatta lontana, della barca, cioè a dire, sparita ai loro occhi, puntasse su questo che ’Ndrja aveva all’occhio, lo stesso che all’orecchio, per farlo risentire a lapidario: come se quelle sue parole, don Luigi, le dicesse e ridicesse a commentario lapidario, non solo e non tanto di quello che era successo e succedeva sullo sperone, ma anche e in specie, a marcato lapidario di quella vista, come se la barca che diceva lui, la barca che si era fatta lontana, era su quel mare che si era fatta lontana, sul mare che guardava il vecchio cannadastendere, era sugli occhi e sulle labbra di quel vecchio pellesquadra che sembravano commentariare quello che là i suoi occhi una volta avevano visto e ora non vedevano più.

Ma la verità era che don Luigi, il vecchio cannadastendere, non poteva assolutamente vederlo, né poteva vedere che lo vedeva ’Ndrja, e di conseguenza non poteva pigliarlo per punto di riferimento e rimarcarglielo a lui. La verità invece, ragionando realistico, era che il cannadastendere sotto la Lanterna lo vedeva lui, ’Ndrja, e se c’era qualcuno che lo pigliava per punto di riferimento o termine di paragone, quello, volente o nolente, era lui: perché, ragionando realistico, sinora, sino a prova contraria, quello che succedeva, succedeva per puro caso, per una pura e semplice combinazione, e quello che succedeva era che lui guardava il vecchio cannadastendere, che lo guardava come non potesse farne assolutamente a meno, lui che fissava quelle labbra in continuo movimento, quegli occhi che fissavano il mare incantesimati, questo succedeva, e con questo succedeva pure contempo che don Luigi andava ripetendo: «Si fece lontana la barca, ’Ndrja». L’impressione sua allora, era come di leggere queste parole sulle labbra del vecchio e di seguire quella barca con gli occhi del cannadastendere, fissi fissi e come sbarrati sulla vista del mare, come se a furia di vedere o immaginare di vedere quella barca allontanarsi e sparire in mare, gli fosse mancato il cuore, restando assincopato là, con gli occhi aperti e le labbra che si muovevano ancora da sole, le labbra che ancora dopo che lui era morto, dopo che ne era morto, dicevano: «Si fece lontana la barca, ’Ndrja», come per magia, come in forza delle cose che dicevano.

Era, in altre parole, come se senza intenzione da parte sua, ’Ndrja si trovasse a pigliare la figura del cannadastendere per punto di riferimento, per termine di paragone, come facesse su quella figura la riprova, il confronto alle parole di don Luigi, come verificasse, saggiasse su quelle labbra in continuo movimento, se suonavano vere o false, come le riflettesse, le specchiasse in quegli occhi fissi incantesimati a guardare il mare, per vedere se almeno in quegli occhi c’era ancora un tremolio di onda, il rotolio anche di una sola goccia di mare, di una goccia non più grande di una lagrima, che veniva a riva da quella barca lontana.

A questo modo però, il vecchio cannadastendere, ’Ndrja aveva l’impressione di pigliarlo per qualcosa d’assai, assai di più d’un semplice punto di riferimento o di termine di paragone, ma tale impressione non riusciva proprio a spiegarsela. Non capiva, non si capacitava perché doveva pigliarlo per qualcosa d’assai più importante d’un punto di riferimento, d’un termine di paragone, quel cannadastendere, se quello che succedeva, quella specie di eco, ripeteva e diceva, succedeva per un puro caso, una pura e semplice combinazione, almeno sinora, almeno sino a prova contraria? Ma poi, perché diceva sino a prova contraria? Che intendeva per prova contraria? Da dove poteva venirgli questa prova contraria che diceva? Dal guardare, dal guardarlo per caso? E che specie di prova contraria poteva venirgli dal guardare, dal guardarlo? D’altra parte, in atto, che faceva? Questo faceva: guardava, lo guardava, non poteva proprio fare a meno di guardarlo, guardarlo fittofitto e senza che gli passasse più nemmeno per la testa di levare gli occhi da lui e rigirarli sopra don Luigi. Non voleva fare lo stesso sbaglio, pigliare lo stesso abbaglio: per questo non levava gli occhi dal vecchio, per non sversarsi dall’eco, dal senso giusto che pigliava al suo orecchio la voce di don Luigi passando per il cannadastendere, per non perdere quel punto di riferimento, quel termine di paragone, o quello che era, in più o in meno d’un punto di riferimento o d’un termine di paragone.

«Si fece lontana la barca» tornò a dire quasi improvvisamente don Luigi, e ’Ndrja fu colpito, più di quanto potesse pensare, dal fatto che stavolta non lo aveva apostrofato, ma fu colpito ancora di più dal fatto che questo faceva una certa differenza al suo orecchio.

La voce di don Luigi si sbrogliava cavernosamente da sotto l’ammasso di carne della persona, una voce come di uno caduto in sonno e dal sonno gettasse fuori quella boccatina di parole, ed era come se lo ripetesse da solo a solo che la barca si era fatta lontana, come per sfogo, anzi, si sarebbe detto che se lo ripetesse senza averne nessuna coscienza, né coscienza né scopo. E difatti, stavolta, per la prima volta, non l’apostrofò ’Ndrja, e si capiva che non era solo per stavolta, si capiva che non lo apostrofava più e se non lo apostrofava più, si capiva che il lapidario delle sue parole era quagliato oramai una volta e per tutte, si capiva che quello oramai era lapidario secco, in pietra, lapidario proprio da lapide, per cui non aveva più importanza chi diceva o chi sentiva il lapidario. Ed effettivamente, quasi li presentisse i pellisquadre, e presentendoli come oramai li presentiva, oramai incarogniti cioè a dire, si premurasse a rifargli il lapidario all’orecchio di ’Ndrja, e rifarglielo anzi nudo e crudo, anonimo, senza più nemmeno le loro due persone di mezzo, vero, davvero lapidario, oramai come inciso indelebile sulla rena, sulle pietre di Cariddi, sulle porte a lapide delle loro casetombe, non fece nemmeno in tempo a dire: barca, che i megliomeglio dei pellisquadre ripigliarono parola, e che razza di parola.

Si fece risentire per primo quello sfrontato di Arturo Palamara, che da quella lingua sporca che era, figurarsi se un soggetto grasso come quello del baksaide lo lasciava cadere senza metterci bocca.

«Oh, oh» fece quel parlatore fino, «lasciamolo stare il latte d’uccello. Perché, come fa quello là a dare latte d’uccello? E dove lo piglia l’uccello, quello là? Quello là, latte di minna può dare, minnuto com’è. Il latte d’uccello, se lo vuole, glielo può dare ’Ndrja a lui. E lasciamo stare pure i denti d’oro, dato che con quelli ci mangia. Il baksaide però, capace che gliel’offre spontaneamente, il baksaide a ’Ndrja, capace che quello venne apposito qua, per dargli il baksaide a ’Ndrja e allora, se gliel’offre e insiste e si pulicìa tutto col quartodidietro, che fa ’Ndrja, che può fare? rifiuta? rifiuta, col rischio d’offenderlo? Accetta, per forza deve accettare. Eppoi, eppoi, che fa, ci rimette forse accettando? Forse che non si sentì sempre dire di tanti e tanti, e non quilibet qualsiasi, non gentarella stampo nostro, ma personaggi, personaggioni, come un capitano di fregata che lo sapevano tutti all’epoca mia, e persino prìncipi, persino baroni, che in sembianze mascoline, talmente mascoline che nemmeno s’immaginerebbero, col loro baksaide, a cofana, a mandolino, d’ogni colore e sapore, gli fanno concorrenza ai meglio culi di femmina, sia per tenerezza di carni sia per rotondità di forme, e il baksaide del nostro signor Mister, basta dargli un’occhiata, baksaide bell’a cofana, di quelli è, di quelli di razza.»

Qui, quel porcarioso fece come una pausa, la pausa del ciarlatano che mostra l’articolo in vendita, e ’Ndrja s’immaginò che dietro, alle sue spalle, tutti quei compari di Arturo Palamara giravano gli occhi sulla marina a dargli, se già non gliel’avevano data, un’occhiata al baksaide del signor Mister che stava sempre là, sempre sotto la mole del Barbarossa che chissà quali scoperte andava facendo riguardo alla gigantesca orcagna attraverso il suo binocolone, che teneva ancora puntato in direzione di quel mare. E ’Ndrja s’immaginò ancora che glielo consideravano, ponderavano benbene il baksaide del signor Mister fra le falde della sahariana, concludendo, nemmeno a dirlo, che si trattava di una bella cofana di culo, proprio di quelli che magnificava quell’uomo fino, vissuto che si dava l’aria di essere Arturo Palamara, il quale, come per non dargli tempo di ripensarci, riattaccò in prescia con un argomento di quelli davanti ai quali, secondo lui, uno, o si metteva sull’attenti o cadeva in ginocchio, non c’era scampo.

«Per questo mi domando e dico: ’Ndrjuzza ci rimette per caso? Eppoi, eppoi, ’Ndrjuzza si deve ricordare che l’importante, per lui, l’importante è salvare la patria…» E qui si fermò ancora un poco per vedere che effetto gli faceva agli amici la patria, quella patria della sua lingua sporca, quella patria con cui si baviava lui. «E siccome l’importante è quello» andò proseguendo quel gran patriota, «salvare la patria, e ’Ndrja questo se lo deve scrivere in mente, io al posto suo, io, mi leverei subito quel pensiero. Perché mi basterebbe vederlo come mi guarda, con gli occhi del desiderio, occhi di pesce bollito, e subito, per prima, primissima cosa, gli direi: a vossia, il sottoscritto lo capì bene che gli golisce, a vossia, ed è perché lo capii bene che gli golisco a vossia, che ora gli dico d’accomodarsi con me, vossia, in un posto scognito dove non ci vede nessuno, dimodoché io gli mostro a vossia una cosa bella, una cosa personale mia, che vossia, penso io, venne qua apposito dalla lontana Messina, apposito per averla. E in così dire me lo porterei nello scuro, cannecanne, e là, rendo l’idea? lui si leverebbe lo sfizio col mio babà e io, io ’Ndrjuzza, gli entrerei contempo in grazia e nelle grazie.»

Dai mormorii che facevano, si capiva che gliel’appoggiavano in pieno, a quello scaltrone di Arturo Palamara, il suo ragionamento fetente, ’Ndrja li sentiva alle sue spalle che ormai andavano sproloquiandosi a folle, facendo e sfacendo con quel loro ’Ndrjuzza, che parevano tutti infolliti: anche se a loro maggiore colpa o discolpa, bisognava dire che nei loro sproloqui campavano ancora di rendita sulle ruffianaggini scellerate che gli aveva messo in bocca quell’invaiolato sciacquapalle del Maltese, che con quei denti d’oro, quel baksaide e quel latte d’uccello, li aveva toccati proprio nel debole, ossia nell’alterato, e che ora aveva trovato in Arturo Palamara un allievo di quelli che prima o poi il maestro se lo fumano.

A ’Ndrja gli ritornò, a questo punto, il pensiero di don Luigi che gli era uscito di mente a sentire quelle fetenzie di discorsi, e senza muovere il collo, con la coda dell’occhio spiò alla figura curva, ammassata, la testa fra le braccia, contro il petto, che stava accanto a lui, e si domandò se sentiva, se li sentiva pure lui quei pappagalli mal’ammaestrati, se lo sentiva lo schifo che gli usciva di bocca e si domandò quello che provava, che doveva provare sentendo, sentendoli, che specie di pena, di colpa, di dolore, di rimorso.

«Ah così dici tu, Artù?» fece poi Jano Scarfì, un altro patriota di quella bella patria che Arturo Palamara gli aveva trovato a tutta la comarca. «Dici che il nostro ’Ndrjuzza qua l’avrebbe a pigliare issofatto da quel lato?»

«Subito? Subitissimo dico. Lui da quale lato spasima di essere pigliato? Dal lato di dietro, no? e ’Ndrjuzza, prima ancora di dirgli bongiorno, bonasera, da quel lato l’avrebbe a pigliare.»

«E putacaso quell’invaiolato c’infasciò, e il signor Mister si dimostra tipo che non dà il baksaide?»

«Non dà il baksaide, il signor Mister?» gli riecheggiò Arturo Palamara con gli occhi di fuori, per quanto voleva apparire scandalizzato. «E se non lo dà lui, con quella sorta di cofana, con quel culazzo all’ingrasso, chi lo dà allora? Io, forse?»

«Ah, sì?» fece Jano Scarfì con l’aria più che altro però, del fint’ignaro, di quello che sa, ma vuole sentirlo ripetere. «Lo dà, eh? ’Ndrjuzza insomma, può andarci a cuscino mollo, eh?»

«A cuscino mollo e a cazzo duro. Chi non lo capisce?»

«’Ndrjuzza insomma, va e issofatto gli fa: io qua sono, vossia si può calare i pantaloni.»

«Sì, sì, precisamente così. Io, io ’Ndrjuzza, non ci metterei sale, gli direi, farei issofatto questo. Io ’Ndrjuzza, però.»

«Tu, tu ’Ndrjuzza?» entrò a questo punto di quarta Caitanello Cambrìa, sprezzante, risentito con quello sboccato di Arturo Palamara come prima con lo scagnozzo a quello stesso soggetto, e difatti, ci mancò poco che pure ad Artù Palamara gli parlasse con le mani in faccia. «Tu, tu ’Ndrjuzza, non ci metteresti sale?» gli fece con smacco. «Ma tu, tu, Artù Palamara sei tu, e tu non ci devi mettere bocca con ’Ndrjuzza, tu, tu, Artù, ti devi zittire, perché già le budella mi vanno sopra e sotto col parlare che fai. Finiscila d’istruirmelo sopra il baksaide, mio figlio, perché di st’istruzione ’Ndrja non ne sente proprio bisogno.»

«T’offendesti per caso, Caitanello?» gli ribatté quel bello spicchio d’aglio. «Ma ti pare forse che è sempre un lattante, ’Ndrjuzza? Ti pare che ha ancora gli occhi chiusi? Si fece ’sperto ’Ndrjuzza, si fece ’sperto di mondo oramai. Ah, non lo capisti ancora? E ti pare che ’Ndrjuzza non lo sa che quel culazzo lo deve pigliare col suo. Lo sa, lo sa lui da solo, non c’è bisogno che l’indetto io, già lo sa da solo ’Ndrjuzza che lo deve pigliare col suo, lo sa che quello, o lo piglia col vizio suo o niente.»

«Ah, lo sa già da solo e non c’è bisogno che l’indetti tu, dici?» gli fece smaccoso Caitanello. «Ah non l’indetti tu, no, non l’indetti che mi sembri tutto sputato quel ruffianone d’invaiolato?»

«Caitanello» fece don Artù con la cresta però, un poco sbassata. «Ti ripeto e dico che l’importante per ’Ndrjuzza è salvare la patria.»

«E torna con questa patria…» sbuffò Caitanello. «Ma da dove ti viene sta cazza di patria?»

«Eppoi, caro Caitanello, per ’Ndrjuzza si tratterebbe di fare favore per favore» se ne uscì a dire quello sfrontato di Arturo Palamara, come non l’avesse nemmeno sentito.

«Favore? E che favore? E perché? Mio figlio forse non gli va a remare?» ribatté Caitanello che aveva l’aria ancora una volta, come ogni volta, di salire di scena in quanto e soltanto come padre, e nemmeno un poco in quanto pellesquadra, come se quella che era per tutti la questione del contendere, a lui o gli fosse uscita di mente oppure questa, di fronte a quella che per lui era la questione prima e primaria, s’era fatta questione da niente.

«E che favore è il remare?» ripigliò Artù Palamara, col vento in poppa. «Forse che quello non glielo paga il remare, non glielo paga profumatamente? E se ’Ndrjuzza, da parte sua, gli domanda un favore, tu che dici, Caitanello Cambrìa, non si deve sdebitare? E come si sdebita, come ricambia il favore? Come gli fa più piacere al signor Mister, si capisce. E come gli può fare più piacere al signor Mister? Glielo può fare facendogli quel servizietto, e facendoglielo senza farsi pregare, anzi se ’Ndrjuzza pensa al grande favore che quel Maltese, fattotumo dell’Amgot, ci fa a noi cariddoti, il servizietto glielo dovrebbe fare spontaneamente lui, senza farselo nemmeno dire e col sorriso sulle labbra.»

«Ah, sì? Pure spontaneamente? Senza farselo nemmeno dire? E col sorriso nelle labbra?» fece smaccoso Caitanello, col nervino che gli schiumava rabbioso nella voce.

«Ma si capisce, si capisce…» ribatté quasi con goduria Arturo Palamara, come non si scandaliasse minimamente né del tono smaccoso di voce né del nervino di Caitanello. «Si capisce che se quello, che ci spera ma dispera, di bell’in bello vede ’Ndrjuzza che si presenta e gli entra nelle grazie sue carnose con tutti i sensi e i sentimenti, si capisce che lui, dopo, con le grazie sazie, con tutto il cu…» Qui, con l’aria tutta scaltrigna, come dando a intendere di essere indeciso, si fermò su quel: cu… che sulla sua bocca ora doveva essere per forza mezzo culo, perché conoscendo il tipo, quella pausa tutt’apposita, uno se la spiegava facilissimamente col fatto che trattandosi di dire culo, questo che per lui, per uno come lui, doveva essere un dolce in bocca, sciantiglì, lo spezzava in due come per assaporarselo di più e si scialasse più a lungo, scialandosi a vedere se indovinavano che c’era dopo quel: cu… C’era: …lo, c’era l’altro mezzo culo, in mente, nella voglia di mente sua, ma come per dimostrargli che pigliavano abbaglio perciò più che mai con quell’aria scaltrona, l’aria del giocatore delle trecarte che sotto gli occhi di quelli intorno che scommisero sulla carta che vince, che credono loro che vince, ma è lui, quel fallattutti, che li convince mischiando le chiacchiere alle carte che si passa da una mano all’altra con una prestezza da capogiro, rovescia, scopre proprio quella che perde, lui, gli fece vedere, sentire che quello era il: cu… del cuore che aveva in bocca. E così: «…ore gliela fa la grazia. Oh, oh, e così successe che ’Ndrjuzza Cambrìa ci salvò la patria» concluse a questo punto quel parlatore di lingua sporca, tutto sollazzato per la misdea di pensieri e parole porcariose che aveva detto.

Sta specie di boccazzaro, sta specie di sboccato, si diceva ’Ndrja intanto, senza voltarsi né incazzarsi, come non fosse lui quel tale ’Ndrjuzza, come se per lui era come fosse successo anche questo, anche questo Arturo Palamara che lo malfamava senza ritegno attraverso quello ’Ndrjuzza. Sta specie di pellesquadra alterato di natura, alterato dalla nascita, con la sua aria mascola, di donnìnniri, di uomo vissuto, un’aria che se lo sapeva lui da dove gli veniva, col suo baviamento scaltrigno sopra il baksaide del signor Mister, come lo conoscesse vecchio, d’antica data, quel Maltese e il suo baksaide, e come se di baksaide, baksaide sia di femmine sia di femminomi, ne avesse conosciuto assai, assaissimo, lui, con tutta quella gran vita di mondo che aveva fatto a Cariddi. Un fetente, un fetente linguto, un fetente venditore di fumo, un fetente ciarlatano, un fetente insomma, che con la bocca era capace solo di fare schiumazza, schiumazza porcariosa, e nient’altro. E difatti si vedeva di che era capace, si vedeva che a quello che era il soggetto carognone che occupava la mente di tutti e a lui forse meno che a tutti, e cioè a dire il favore, la grazia che secondo loro, il signor Mister gli doveva fare per la bella faccia, percosìdire, del loro ’Ndrjuzza, a quello, pure lui, con tutta la sua boccazzeria, era capace solo di girarci intorno e girarci intorno, era chiaro, solo per il gusto di dire sboccatezze e merdosità, ma quanto ad avvicinarsi e toccarlo con mano e chiamarlo col suo nome, il soggetto, la questione del contendere: l’orcagna, quella grande carogna, il suo arenamento, tuttalpiù ci arrivava vicino con qualche spruzzo di saliva, con qualche bava di bocca e bavosità di mente. E menomale che a qualcuno, quella patria che lui, Arturo Palamara, diceva, che diceva che ’Ndrjuzza doveva salvare, non gli sonava per niente bene all’orecchio, anzi gli stonava, e questo qualcuno, alla fine, pigliò parola lui, levandola finalmente a quel fino, finissimo don Artù che così la finì di sguazzare nella sua saliva, la finì di starsene in canestrello e tenere circolo, un lusso che prima, mai forse si era potuto permettere. E questo qualcuno, ’Ndrja sentì che era don Demetrio Canoco, e anche se con un orecchio, perché l’altro lo teneva intesato sulla voce vicina di don Luigi, ora muta ora parlante, e sulle labbra lontane del cannadastendere, stette a sentirlo come con poche parole, tante e non più, si ritrovò talmente in vicinanza al brutto soggetto che tenevano scoperto in mente, ma nascosto nelle parole, che gli mancava solo di chiamarlo per nome. E difatti:

«Patria?» fece una prima volta, come non capisse, non conoscesse la parola, e una seconda come la capisse, la conoscesse sin troppo, sino a scandalizzarsene. «Patria? Ma qua, quale patria qua? Qua al punto in cui siamo, altroché patria, qua si tratta oramai di salvare la madre, salvare la razza, se si può ancora salvarla. Perché qua ci riducemmo che altroché Mare di Bering, peggio, peggio assai ci riducemmo qua, perché di qua pseudorche non ne passano, pseudorche no, niente, nemmeno quelle passano, per vederci un poco di lustro come se lo vedono quegli omicelli coi capelli alla bebè. Ma questo non lo sa forse ’Ndrjuzza? non lo vede? Ma figurarsi, figurarsi se ’Ndrjuzza non lo sa questo, non lo vede, figurarsi, figurarsi se glielo dobbiamo dire noi come si deve giostrare con quel Maltese, come lo deve pigliare davanti o di dietro.»

E così, si diceva ’Ndrja, anche quelli serii ci mettono bocca, ci mettono ognuno qualcosa di proprio, qualcosa cioè d’alterato in proprio, anche se all’origine, all’origine del loro imparlamento restava, c’era sempre quello, il pappagallio, il rigurgito scagnozzaro, c’era sempre l’ispirazione di quell’infamone. All’origine: alla fine però, il fine, alla fine, in mente a loro, e si poteva dire, in vista a loro, pareva essere oramai non quello, quello sciacquapalle che gli dette la bella ispirazione, ma quello che a quanto dimostravano, secondo loro era, non si capiva se, a criterio loro, per amore o per forza, era l’ispirato: pareva essere cioè per davvero quel loro immaginario ’Ndrjuzza, il fine che pensavano, che vedevano, c’era proprio da crederlo, si ripeteva ’Ndrja, perlomeno loro ci credevano, si poteva dubitarne ora che pigliò parola uno come don Demetrio? C’era da crederci alla parola di don Demetrio, ’Ndrja lo riconosceva e riconosceva pure che quel loro ’Ndrjuzza, d’altra parte, più taceva e più secondo loro acconsentiva, più di conseguenza, lo avvezzeggiavano e svezzeggiavano.

Ma del resto, che voleva di più? Non gli bastava sentirli, sentire quello che dicevano e chi lo diceva? Non gli diceva niente la voce che subentrava, o meglio superentrava, ora, stizzosamente a quella di Jano Scarfì? Non gli diceva niente che questa voce alterata, che entrava di quarta facendo tutta impazientosa: «Ma che c’entra, che c’entra…» col tono di chi piglia in mano lui, ora, la discussione, era la voce, quella di quell’uomo di pace, posato, basato, per tale almeno sinora passava, chiamato Saro Ritano? Oh don Saro Ritano, un don Saro Ritano che se non era un altro Luigi Orioles, se non si poteva dirlo un altro testaricca, e no, non si poteva proprio per niente dirlo ricco altrettale di tutta quella materia grigia che aveva in testa don Luigi, un don Saro Ritano però, che a parte la testa, non era un quilibet qualsiasi e se non si poteva dirlo una bella copia di Luigi Orioles, si poteva però dirlo benissimo una brutta copia, anzi, più precisamente, si poteva dire che confrontato a don Luigi, lui era come il negativo col positivo d’una fotografia, e uno che era il negativo di un Luigi Orioles, doveva essere di conseguenza il positivo di tant’altra gente: oh, e un don Saro Ritano che passava per il negativo di quella testa di Salomone, quando quella testa di Salomone era arrivato ormai in fondo in fondo al suo traccheggio, quando ormai era quasi sul punto che finiva di mettere in bocca a ’Ndrja, per interposto scagnozzo, le parole da dire al Maltese per farsi arenare l’orcagna, e averlo visto a quel punto tirarsi indietro, ritirarsi che altro che ninfa, fatto vecchio, disfiziato, ridotto a un verme di terra, e gettarsi poi in un canto, sanato dall’alterazione, però mai più quello di prima, dopo avere visto un tale spettacolo, avere avuto un tale esempio, chi se lo sarebbe aspettato che se ne uscisse a fera pure lui, che invece d’esserne intimorito, andasse avanti per il suo, lui come un altro qualsiasi, sdunasse pure lui a scagnozzaro, e per giunta ci mettesse bocca, si facesse non solo parte in causa, ma addirittura parte dirigente, azzardandosi con le parole sue al punto di parlare quasi completamente fuori di ogni sottinteso, sino al punto che gli mancava solo di chiamare per nome ogni cosa?

«Ma che c’entra, che c’entra…» ripeté più e più volte, come quello che sale di scena per fare la sceneggiata. «Da dove vi viene, dico io, di parlargli a ’Ndrjuzza di Mare di Bering e di pseudorche? Che c’entra lo scill’e cariddi col Mare di Bering? E che c’entriamo noi con quegli omicelli con la frangetta? Forse che noi stiliamo d’abitudine nostra di farci la passa delle pseudorche, campandoci per tutto l’anno, come stilano d’abitudine loro, anche se forzatamente, quegli omicelli, tanto che pare che la loro vita è guerra continua per loro e il mare continua passa di pseudorche? Noi invece, la sola passa che stiliamo, è la passa dello spada all’epoca di pace. All’epoca di guerra invece, non stiliamo nessuna passa, ma se passa, passa il megliomeglio, cioè il megliopeggio bestino, passa l’animalone orcinuso che sappiamo, quello che da solo le vale tutte quelle pseudorche, dato che quelle sono orche false e questa invece è l’orca vera, genuina, l’unica e sola orca orcinusa, questa insomma, è la copia originale e quelle la sua brutta copia. Per questo dicevo, che nicchinnacchi il Mare di Bering con le pseudorche che ogni anno lassòpra ci lasciano le penne e tutto il resto, insomma le penne pinne, e lo scill’e cariddi con l’orca che le penne non ce le lasciò mai prima d’ora e non c’è pericolo che ce le lascia più dopo di ora? E chi la vedrà più un’altra orca? Alla guerra che viene, forse la vedono i nostri figli, un’altra orca. Questa è cosa che fu e non sarà più, vivi noi perlomeno.»

Più andavano, più s’avvicinavano al dunque, e più con la coda dell’occhio spiava al suo fianco don Luigi, spiava se sentiva, che sentiva, spiava se una volta al dunque, una volta che quelli, papale papale, dicevano a quel loro ’Ndrjuzza: ’Ndrjuzza, fatti, facci arenare l’orcagna dal tuo signor Mister, spiava se lo sentiva che questo per lui era come una morte civile, spiava insomma se ne risentiva alla voce, al tono, spiava verso di lui con la coda dell’occhio se sentendo, lo risentiva ancora sonare quella sua corda a lapidario, oppure non lo risentiva più, perché ormai persino quella corda diceva meno di quanto avrebbe dovuto, di quanto doveva, ma non c’erano altre corde dopo quella, non c’era altro dopo il lapidario. Per questo, spiava verso di lui con la coda dell’occhio, ma a oreocchio non perdeva nemmeno un istante di vista il vecchio cannadastendere sotto la Lanterna: perché, se don Luigi se ne risentiva, era là che se ne risentiva, era da lì, dalla figura del vecchio cannadastendere, dalle sue labbra in continuo movimento. E per questo, per non sversarsi, oreocchiava testacoda fra il cannadastendere e don Luigi, dalle labbra del vecchio alla voce di don Luigi, e in questo continuo testa e coda, vecchio cannadastendere don Luigi, don Luigi vecchio cannadastendere, labbra voce, voce labbra, le due figure, agli occhi della sua mente, finivano per sovrapporsi, scambiarsi l’una per l’altra, combaciare, identificarsi, farsi una.

Ora, spiando, spiandolo con la coda dell’occhio, il primo segno di risentimento don Luigi lo dette non appena si zittì Saro Ritano: lo vide, lo sentì allora con la coda dell’occhio là, dove stava fianco a fianco con lui, che si gonfiava di dentro come un rospo, e contempo, con la testa dell’occhio ne ebbe la riprova, la riprova che stava sempre perfettamente a verso fra testa e coda, perfettamente a oreocchio, vide, sentì il vecchio cannadastendere che si sollevava come in un ultimo respiro, con le labbra che per un istante non si toccavano e la bocca s’apriva, come per pigliare aria, a parlare: col busto e le braccia tese e girate come in un’impennata, col ciuffo di capelli bianchi che gli si muovevano sulla fronte, il cannadastendere gli si figurò in quel momento come un gabbiano, un albanello ferito nell’istante in cui sbatteva le ali e moriva. E don Luigi contempo sforzava quasi con accanimento la testa contro le braccia, come per sgrovigliarla dalla stretta in cui la teneva calata, quasi che le braccia in giro alla sua testa si fossero irrigidite come quelle dei morti. E quando della testa gli venne alla luce solo la fronte, gli occhi e la bocca, ma nemmeno tutta intera, allora disse, senza finire, a lapidario massimo:

«Si…sife…sife…sife…fecelo…celon…lon…lonta…naaana…» come se lo stesso sforzo che gli era costato alzare la testa mezza in luce, lo dovesse fare ora per spingere fuori alla luce, sillaba a sillaba, le parole, e non si capiva nemmeno perché sentiva quella necessità di parlare alla luce, come per illuminare il suo lapidario di Orlando morente al passo di Roncisvalle, di Orlando che, di retroguardia all’esercito di Carlo, col suo valore e la sua Durlindana si difende d’assalto tradimentoso dei maganzesi e quelli che ammazza non si contano nemmeno, sicché quel pugno di Paladini che sono con lui, non gli cadono intorno e lui stesso, coi denti, trattiene a stento la vita che scappa da lui, dal suo corpo che è tutto zampilli di sangue: a quel punto, il conte Orlando, come non ci fosse più scopo a lottare, dà un terribile fendente contro la roccia, spezzando la sua fedele spada fatata che non gli serve più, e morendo, soffiandoci dentro aria e sangue, il suo sangue, s’arrende a sonare a Carlomagno il suo corno, nel suo corno, quello che secondo convenuto, doveva essere un segnale d’aiuto, segnale che non s’è assoggettato a fare quando poteva salvarsi e fa ora che non può più salvarsi, ora che è segnale fatto col sangue, segnale a lapidario. E quello, quello che oreocchiava ’Ndrja sulle labbra del cannadastendere, mentre gonfiava la bocca come per soffiare dentro al corno d’Orlando, il suo ultimo fiato, non era pure quello, questo, segnale fatto col sangue, segnale a lapidario?

Non era, insomma, quasi che in quello, con quello, oreocchiava don Luigi come una stessa persona della stessa razza, della razza di quelli che non s’assoggettano, ancora vivi, a sonare il corno in segnale d’aiuto? E non era come se l’oreocchiava là, e là alla base della Lanterna l’oreocchiava che, spezzata la Durlindana, con la bocca piena di sangue, soffiava ormai simbolico nel corno, suonava a nessuno, al vento, alla deserta sterminata distesa di mare, quel suo segnale che era tutto, in tutto, come il suono di una marcia funebre: «Si…sife…fe…fe…fecelo…lo…lo…lon…taaa…na…»?

Gli si confondeva la vista, come se i suoi occhi, a furia di fissare il profilo di don Luigi, spremendovisi sopra col pensiero, il pensiero di Orlando morente, a un certo punto, da soli, avevano fatto la lagrima. Si sentiva come un velo sugli occhi e non gli riusciva di guardare, di vedere chiaramente il vecchio sotto la Lanterna: il sole calando, calava in mare, toccava le tre palme, tagliava le gambe del vecchio, irraggiava da quella parte, gli occhi velati di lagrime gli si riempivano di barbagli, gli stralucevano, e quello scintillìo, quello stralucere gli arrivava al cervello, glielo abbagliava, e gli pareva allora di avere delle visioni a occhi aperti, di fare di quelle immaginazioni che la mente si crea e si figura davanti agli occhi a suo contrasto e cimento, quando non sa che pesci pigliare, anche se un’idea, l’idea d’un certo pesce ce l’ha in testa, quando è attanagliata dal dubbio, come per sprovarsi, accimentarsi col suo contrario, o in quello che sembrerebbe il suo contrario, e averne così qualche ispirazione.

E quelle visioni di mente, quei visionamenti a occhi aperti, gli apparivano e sparivano davanti agli occhi, da mare a marina, come accensioni del sole che calava al tramonto, apparivano e sparivano dal mare guardato dal vecchio cannadastendere al vecchio cannadastendere che guardava il mare, dal sole che se ne andava calando fra barbagli, all’ombra che cadeva sul mare su cui barbagliava il sole al tramonto, alla terra incontro alla quale andava calando il sole.

Era l’ora tormentosa degli spiaggiatori, di chi va, sinché è giorno, rivariva al mare e venendo notte, comincia a cercarsi con gli occhi un posto, una barca, un nascondiglio, dove fermarsi e aspettare il nuovo sorgere del sole. Per questo, forse, la prima di quelle visioni, anche se quella più di testa, si partiva dal vecchio cannadastendere che alla posa, al luogo, all’ora, gli ricordava lo spiaggiatore grifonesco.

Era come se allo sguardo del cannadastendere ogni cosa si cancellasse in un biancore accecante. Il duemari era come vaporato e dove prima era acqua, c’era ora, strabiliante vista, tutto un agghiacciante, desolato avvallamento, una immensa fossa biancheggiante come un ossario di quaglio di sale, d’un biancore freddo come di neve.

La fossa era tutta lineata, scavata per largo da sinuosità, ondulazioni rientrate come in solchi e fuoruscite come dorsi e dorsali, e la cosa doveva spiegarsi col fatto che le onde, vaporando, avevano lasciato il loro segno, la loro impronta di vuoti e di pieni, di sinuosità e incurvamenti, incavi e creste, per cui quella che ’Ndrja vedeva in quel momento era come la carcassa del duemari, con le ossa desolate e rilucenti del suo quaglio salino, con la vertebratura delle sue onde vaporose.

E poi si figurava i pellisquadre che a prima vista avevano l’aria di tirare la sciabica senza sciabicara, perché erano divisi in due file e le due file tiravano strappo su strappo la rete come alla sciabica, ma non tiravano per sciabachello, perché dal mare di sale, anzi dalla carcassa di mare di sale, tiravano invece a riva l’orcaferone. L’animalone orcinuso però, aveva seguito la sorte del duemari, o il duemari aveva seguito la sua sorte, la sua sorte o morte, e si era incarcassato.

Quella perciò che i pellisquadre tiravano con la sciabicara, non era più, non era più cioè orca o carogna, ma orca a carcassa, incarcassata e tuttuno con lo stesso mare di sale, con la stessa carcassa di mare di sale. I pellisquadre tiravano, tiravano, ma strabilio a dirsi, manmano che tiravano, pareva che l’orcagna perdesse quel fantastico biancheggiare che dava il sale alla sua scheletratura a bombé, come rimettesse carne attorno alle ossa: ripigliava a vista d’occhio forma e colore da vivo, cioè di quando aveva ancora la coda, aveva ancora il suo potentissimo timone e di quando non aveva ancora quella piagona incancrenita sul fianco. Più tiravano, più restringevano i due capi della sciabicara e più l’animalone, restando carcassa, carcassa di sale, tornava vivo, gigantescamente vivo e vero nella sua nera, chiusa, attubolata sagomatura a funeraglia, e in quest’apparenza, quando era ormai a riva e s’affacciava con la sua gran testa incorporata al pettorale, tutt’all’improvviso s’animava spiritandosi tutto e prorompendo nella sua tremenda forza micidiatrice: allora infuriava come tentasse di pigliare mare salesale, sbattendo sulla sponda le pinne, battendo la coda con terribile squasso e sconquasso come di maremoto. I pellisquadre tiravano, lo tiravano ancora, ma ormai tiravano veramente per figura, faceva persino pena vederli tirare quelle tonnellate di carne nere fetenti di quel misterioso diocenescampi.

Era allora come se in conseguenza del suo scotrumbare, dalle profondità sottomarine si aprissero le cateratte: dattorno, di sotto e da dentro dell’immenso animalone, il sale di colpo si scioglieva, fra ondate, marosi e cavalloni impressionanti, schiumando e ribollendo, con alte colonne fumose di spruzzi, rivariva, come d’incanto, il mare si rifaceva vivo, inselvaggito e vivo dal suo sale. E l’orcagna allora, con tremendi, rimbombanti colpi di coda, d’ossa a sale, tentava da quel primo mare di pigliare i mari suoi, i mari d’altura, ma dove dirigeva, dove si girava e volgeva, era sempre sale, sale e sale, sempre mari di sale davanti, mentre dove arrivava, dove toccava e da dove poi ripartiva, il mare si rifaceva issofatto sotto di lei, dietro la sua sagomatura, sprizzava sul suo dorsale, sboccava fuori, si maremotava dal suo sfiatatoio, come si svenasse di dentro, dalla sua carcassa d’ossale, come da gorghi e crateri abissali, ed era come se il duemari, per Jonio e per Tirreno, si scarcassasse tutto sotto l’orcassa, ed era come se l’orcassa stessa fosse mare, duemari, fosse tutti i gorghi e i crateri del mare, la sua sorgente, la sua vena, come se, strabilio a dirsi, il mare rivivesse dalla morte di quell’essere orcinuso, rivivesse, cioè a dire, dalla morte della Morte.

Morte, morte e sua distruzione, perché arrivava il momento in cui la stessa orcassa si rifaceva mare: lo stesso sale delle sue ossa, lo stesso ossale del duemari che faceva la sua carcassa, si sfaceva, scioglieva a poco a poco in acqua, cominciando dalla coda. Ma agli occhi della mente di ’Ndrja, che se non vedevano, non potevano vedere quello che di fatto non succedeva, ricordavano però, ricordavano quello che di fatto era successo, o era come successo come di fatto: ancora una volta l’orcassa scodata sembrò riformarsi, ripigliare la sua gigantesca, funerea interezza e pienezza di vita, riapparire nella sua terrificante, misteriosa, possanza sterminatrice: riapparendo appariva però, come se la sua pelle fosse trasparente e sotto la bombatura si vedesse lo smisurato biancore dello scheletro d’ossale. Poi, in un vedere e svedère, si scioglieva, si liquidava tutta in un terribilio di schiume catramose, si cancellava alla vista come un lampo, si faceva, rifaceva mare, una goccia d’acqua nel mare.

Il duemari scarcassato s’inondava sempre più, rifioriva di onda in onda, scoppiavano fuori rema morta e rema viva, calante e montante, bastardi e bastardelli, spurghi e garofani, per lo sterminato avvallamento il duemari si ricreava sotto gli occhi e gli occhi si ricreavano a quella antica vista.

A questo punto ’Ndrja aveva la visione dei pellisquadre come se per stanchezza, stanchezza vecchia, fossero caduti in ginocchio, schiumeschiume sulla sponda, le mani poggiate sulla rena: ed era come se al largo passasse una nave facendo accavallare le onde e queste schiumavano sino a loro e il mare faceva allora come un cagnolazzo che prima gli sbavava sulle mani e poi gli leccava il suo stesso sale. A ogni ondata però, il velo di sale sulle mani dei pellisquadre si faceva ogni volta più grosso, più bianco e visibile di lontano. E poi facevano per alzarsi, tirarsi indietro per non farsi raggiungere dalla schiumosità di mare: per questo dovevano approfittare del momento in cui l’onda vecchia si ritirava e la nuova sopravveniva. Ogni volta però, che si provavano, era come s’imbrogliassero con le gambe affossando dentro la rena, per cui il momento passava e la nuova ondata li soprassaltava, schiumandogli e gorgogliandogli contro le gambe, fra i piedi, sicché franavano sempre più, sempre più franavano a mare, sempre più il mare se li pigliava anzi se li ripigliava.

Ora, che specie di ispirazione era questa? che senso aveva? in che senso le doveva pigliare queste visioni di mente, queste immaginazioni a occhi aperti? Nel senso forse che, orcagna o non orcagna arenata, pellisquadre erano e pellisquadre restavano? nel senso che più erano tentati di avere arenata l’orcagna, tentati cioè di darsi al pescebestino, e tentati di conseguenza di voltare le spalle al mare, come quel tale coi baffi a manubrio, e più il mare gli riusciva difficillimo a lasciare, più gli insorgeva dentro col suo bello, solo con quello, come fosse solo quello, gli insorgeva, in altre parole, col suo lusinghevole: si fingeva addirittura fedele, come non fosse per sua natura tradimentoso e non fosse la ventre di fere quale in effetti era, si fingeva cane nientemeno, cagnolazzo, essere fedele, affezionato, che se anche lo pigliavano a calci e lo ronzavano, lui lo stesso gli leccava la mano, dolce dolce, gli leccava il suo sale, gli sbavava come miele il suo fiele, glielo spalmava sulla mano, il suo tartaro, il suo quaglio, la schiumaschiuma della sua fedeltà. E la sostanza della sua fedeltà consisteva in quello che s’era visto, consisteva nel fatto che per quanto spopolato, incarognito, incarcassato, per quanto ridotto a misdea da guerre e terribilii orcinusi, lui, prima o poi, s’incazzava come un dio francese, si squassava tutto, sfuriava e infuriava con ondate, marosi e cavalloni, rigettava fuori ogni schifoso ingombro, ogni immondezza, nettava, scarognava, scarcassava, annientando, liquidando, sconfondendo nei suoi abissi l’orcaferone, come fosse meno di uno sputo, tornava lui, il cagnolazzo, col suo immenso, uguale, tormentoso respiro, e con lui, tornavano loro, i pellisquadre, tentati alterati da questo e da quello, ma alla fine, eccoli là, sempre in ginocchio, le braccia cadute davanti a lui, fedeltà contro fedeltà.

Ma allora, che doveva pensare? Doveva sul serio pensare che le visioni di mente che aveva avuto a occhi aperti erano solo apparentemente, e solo in parte, della stessa specie di sogno fatto dal pellesquadra coi baffi a manubrio, ma che erano, nella sostanza, di senso completamente diverso, diverso e contrario, di verso non di terra, ma di mare? Non doveva pensare, in altre parole, che orcaferone e arenamento dell’orcaferone significavano realmente meno di uno sputo nel mare, per il mare, e pensare che dietro, sotto a quella smania, a quella alterazione, c’era il loro impazzimento per il mare che avevano nel sangue.

Ma con questo, con questo che gli era apparso davanti agli occhi della mente, con questo intendeva forse concludere che ormai, se non tutto, s’era mezzo persuaso a fargli arenare l’orcagna? concludere che fatalmente se n’era ispirato? concludere, insomma, che quelle visioni d’ispirazione di mente sua, le doveva pigliare in quell’unico senso, nel senso cioè, che quella ispirazione era ispirazione stessa a fargli arenare l’orcagna ai pellisquadre?

Ispirazione di testa sua, diceva. E persino la voce che sentì, sentiva, mentre si faceva queste domande sul perché, percome di quelle visioni e di quei visionamenti, anche quella voce gli sembrò d’ispirazione di testa sua, pur sapendo che quella, anche se irriconoscibile, era sempre la voce di don Luigi, la voce che oreocchiava sempre sulle labbra del cannadastendere: una voce d’ispirazione sua, ma che nel grande, impressionante silenzio che gli pareva si fosse fatto attorno a lui, in lui, e gli riempiva gli orecchi rinsordendolo, come isolandolo da tutto quello che lo circondava, che li circondava anzi, don Luigi lui e il cannadastendere, che isolatamente si rimandavano oreocchio la loro eco, era come alitasse, da una bocca affogata schiumosa di mare, alghe e rena, e per questo forse poteva sembrargli d’ispirazione sua a ’Ndrja, ma per questo, quanto a questo, pure poteva sembrargli a chiunque d’ispirazione sua:

«Barca… Barca…» andava sillabando, come se non si dovesse fermare mai più. «Barca… Barca…» ripeteva senza pigliare respiro, la testa sotto, incuneata fra le braccia ed era come gli dovesse mancare da un momento all’altro il fiato. «Barca… Barca…» ripeteva ondosamente, perché dalle labbra non gli si era ancora staccata la coda dell’una, che già gli spuntava fuori la testa dell’altra. Le ripeteva come una parola magica, come facesse una magia, come evocasse, invocasse la barca o qualcosa d’altro, per mezzo della barca, dalla barca.

La sua voce però, non aveva più niente di suo, niente di quel parlatore che la parola del suo pensiero la incideva nella voce come un disco, sino alle più delicate sfumature. Ora, dava l’impressione che la parola barca gli uscisse di bocca da sola a quel modo, a quel modo senza che lui nemmeno se ne rendesse conto, come bava di bocca, parola di addormentato o di alloppiato.

Per questo, stavolta, ebbe come ritegno a spiare verso di lui con la coda dell’occhio: perché stavolta, gli sarebbe parso di spiarlo nell’intimo, nell’intimità come spiare uno che in sonno si scopre e non ha coscienza alcuna della sua nudità, uno che in sonno si risente di quello che da svegli gli doleva e lo cuoceva senza parole e dormendo invece, il dolidoli gli sfoga senza sua volontà, magari contro la sua volontà.

’Ndrja lo capiva: a lui, per forza, gli doveva dolere, là alla barca, alla barca che si era fatta lontana, alla barca, principio e fine di tutto, e là per forza doveva risentirsi, risentirsi di tutto, là per forza doveva sfogargli il dolidoli.

A un certo punto però, quella voce come di mare, come di schiuma d’alghe e rena in bocca, quella voce, a flusso riflusso, ebbe come un arresto, un sussulto, fece risucchio, sfiatò, ebbe come un risentimento umano, dette insomma segno di vita, anche se quello era segno di vita che se ne andava per sempre, e difatti pigliò a farsi faglio, sgarrò, sdillabbrò: «Bar…cabar…cabar…abar…cabar…a…».

Fu come se la voce, da quella bocca intartarata, affogata di mare, non ce la facesse più a sdillabbrarsi, trattenendo il fiato e rifiatando in continuazione dentro quella parola, perché doveva dare l’asfissia quel sillabamento, doveva essere come nuotare sott’acqua senza mai riassommare a pigliare aria. Per questo, forse, cominciò a perdere colpi, a defagliare, sdillabaviarsi, sdillabbrarsi insomma, sempre di più: perdeva colpi, defagliava, si sdillabaviava, sdillabbrava, però sempre a un punto della barca, il punto dove smangiava e allascava, come fosse un’asca della stessa barca, sempre la stessa lettera, la c: «Bar…cabar…abar…a…». Al punto dove cioè dalla barca cavava la bara.

’Ndrja, la lettera della cosa che faceva, sfaceva don Luigi non gli era ancora quagliata in testa e ne presentì quasi catastroficamente lo spirito per una sensazione improvvisa come un’ondata di gran calore prima e poi di freddo insopportabile come di morte che gli invase il cuore: e con questa, con questa riprovò quella sensazione che una volta venuta, non lo aveva lasciato più, che era come se tutto quello che succedeva, fosse già successo per lui, ma la riprovò ora come se quello che succedeva fosse ormai definitivamente e senza scampo successo.

«Baara. Baara. Baara.»

Oreocchiò al cannadastendere, sapendo già però che dal fasciame, sfasciame di quella sbavatura di barca era venuta fuori la bara. Il cannadastendere apriva e chiudeva la bocca lentamente, con sforzo, ed era come ripetesse quelle due sillabe, quasi che raddoppiasse e triplicasse le lettere per quanto sforzo gli costava aprire e chiudere la bocca, come un pesce gettato fuori dall’acqua e già all’asfissia.

«Baara. Baara» faceva don Luigi ed era come se anche prima, sillabando «Barcabarcabarca» non avesse fatto altro, in effetti, che sillabare, evocare, invocare, scafarsi la bara dentro la barca.

Gli fece specie, gli fece senso, gli fece un tale senso di immalinconimento, da sentirsi quasi sconcerto di stomaco, questo gli fece e questo che gli fece, diceva quale impressione, quale strabilio rivoltante, lancinante, fu per lui la scoperta di un Luigi Orioles sdegettato a quel grado di immalinconimento, quella degradazione, poteva dire, perché doveva essere caduto a un tale grado d’immalinconimento che quello, grado più, grado meno, doveva essere per forza immalinconimento all’ultimo grado, l’immalinconimento che gli piglia all’uomo quando ormai lo bazzica la morte.

La sua mente pareva fissa, fissata su quella funeraglia, quel mortorio, tutta quella ricchezza ridotta a questa miseria. Un Luigi Orioles, per giunta, che una tale vergogna, un tale evocare, invocare barca barabarcabara non sentiva più nemmeno la dignità, il rossore di nasconderla e si sbragava invece come un verme di terra, se lo baviava, se lo pisciava addosso. Un Luigi Orioles che s’alterava come da vivo a morto, sino a farsi quella bocca come fosse ingurgitata di schiuma, filamenti di alghe e granelli di rena, quella voce affogata, intartarata come di tartaro di morte, un Luigi Orioles che era come se il lapidario di prima sulla barca, la barca che si fece lontana, gli avesse pigliato la mano, la mente e bisognava pensare allora che persino la mente di un Luigi Orioles, con tutta la sua ricchezza, era un filo di capello, a giudicare dalle conseguenze, un Luigi Orioles che ancora a occhi aperti, si tirava il lenzuolo sulla faccia, si scavava la fossa, si scafava la bara dalla barca, un Luigi Orioles che altro che difendersi anche vedendosi perso, altro che spezzare la Durlindana dopo avere fatto una carneficina, un Luigi Orioles che la Durlindana la spezzava issofatto ancora intatta di sangue, un Luigi Orioles che issofatto si speranzava, e il corno, lui, non lo suonava all’ultimo, con l’ultimo fiato, non lo intasava del sangue che gli usciva dalla bocca, il corno, lui, lo suonava issofatto, issofattissimo. «Baara. Baara» suonava come affogato, roncisvallato, e non era né affogato né roncisvallato. Un Luigi Orioles, un Luigi Orioles che per tutta la sua vita non fece che ripetere: il capitano si vede in tempesta. E questo, questo, ora, era da capitano, questo, ora? era da capitano che si fa vedere in tempesta? da capitano che si vede in tempesta che è capitano?

Difatti, a oreocchio, a figurarselo, sfigurarselo là, nel vecchio cannadastendere, a figurarselo, sfigurarselo, cioè a dire, in un altro, quello sdillabbramento, quello scavamento, scafamento della barca a bara, quel mortorio e funeraglia, non gli faceva per niente specie, per niente senso. Perché se a un pellesquadra, a quel cannadastendere o a un altro, mummione o non ancora mummione, gli veniva a un certo punto pensiero di morte, che specie e che senso poteva fargli a lui, se il pensiero della morte in mente a quello si faceva issofatto pensiero stesso di barcabara, di legno di barca, cioè a dire, con cui arrangiarsi la bara? Era forse pensiero nuovo che gli veniva ora per la prima volta a lui, a questo tale pellesquadra, quello d’imbarcarsi per morte, o era invece pensiero antico, che gli veniva sempre a tutti, uso che si stilava per amore o per forza, dal tempo dei tempi, quello di varare il morto a bordo di barca morta, alle volte magari della stessa barca, ontro o feluca o palamitara, a bordo della quale il morto si varò un’infinità di volte da vivo?

Questo succedeva, poteva succedere, non c’era bisogno di dirlo, se c’era barca morta, barca che avevano messo in disarmo nella plaia, da molto o da poco, quando lo smangiamento e l’intartaramento di mare l’avevano strutta al massimo, strutta che imbarcava acqua, che non sopportava più i colpi del mare; e sempre che il suo fasciame, il suo pino silano o di Slovenia, se si trattava di barca d’altura, palamitara, o anche il suo abete miserioso, se si trattava di barca di mare terraterra, di semplice lancitta, a forza di stare all’acqua e al vento, al sale che già la smacinava di dentro e al sole che la seccava e polverizzava di fuori, non si fosse ridotto ormai a sfasciame, talmente a sfasciame che l’unico uso che se ne potesse fare era quello di bruciarlo, talmente infracidato marcio da non farcela a sopportare il peso d’un corpomorto.

All’epoca, succedeva sempre di vederla, ora qui, ora là, per le plaie del duemari, una barca in disarmo, destinata a polverizzarsi e a confondersi alla rena, al mare, all’aria, e ’Ndrja a ripensarci oggi e ora, che viaggiando, di barche in disarmo, non ne aveva visto nemmeno l’ombra, la barca fuoruso, messa come nel suo principio, non a farsi, ma a sfarsi, a scalo sulla rena in faccia al mare come i mummioni, a morire di vecchiaia, a finire di morire col suo tempo, come nel suo letto, strutta a poco a poco, da sale e sole, da acqua e vento, da cose che erano nella sua natura, bene e male, male e bene, gli pareva come un segno che quella era epoca di pace, e questa per l’inverso epoca di guerra, epoca in cui la barca, come il cristiano, non era destinata a morire di vecchiaia.

La barca, si poteva fare il conto di quant’era, da molto e da poco, che non si varava più, che stava là a scalo sulla rena a seconda se era ancora sana sana, con la pittura e il minio ancora non screpolato, le sponde ancora alzate e intatte, lo scafo ancora formato unito, con le ordinate combacianti, o se era invece già sconocchiata e sbafarata, le sponde slabbrate o strappate, lo scafo spaccato, il fondo ormai sfondato e insabbiato, eppoi, se l’erbapulici, la porcellana e la cannamele ci crescevano ormai dentro e intorno, come su una tomba, a volte già così alte, da nascondere alla vista di chi passava là davanti per mare, la sagoma in sfacelo della barca. Il fasciame allora, si poteva dirlo: fu fasciame, e dirlo meglio: sfasciame, ma fasciame o sfasciame, quello era l’unico legno che si trovava per plaie e marine, quando si trovava, perché quando non se ne trovava, bisognava andare al Faro, dal cassamortaro, e accendere per la bara una credenza che pesava quasi quasi, se non quanto quella per una palamitara, quanto quella per una lancitta; l’unico legno, e tante volte, se anche infracidato marcio, era sempre legno di pregio, pino silano o pino di Slovenia, tanto per dire, ma il più gran pregio che aveva, era che non costava un soldo, eppoi era già bell’e segato, quasi già bell’e ordinato in forma di bara, per cui questa, se si trattava di barca grossa, di palamitara, sembrava venire fuori, nelle venature del pino rinverginite fresche da ascia e pialla, come pigliata dal ventre della palamitara, un poco bombata dalle curvature delle ordinate, come una lancitta con la prua mozza.

Figurarsi se quella poteva mai essere una novità per lui, e se a lui poteva mai fargli specie, senso, a lui che c’era passato, a lui che non ricordava più per quanti anni aveva continuato a pensare a sua madre, distesa nella bara che donna Cristina e le altre amiche le avevano imbastito tra le ordinate di pino silano della Polare, la palamitara che da mesi avevano messo in disarmo e stava, appena girato l’angolo della casa dei Castorina, in quella striscia di plaia, tutta a erbapulici, porcellana e cannamele. Ci pensava però, a sua madre, senza mai riuscire a immaginarsela morta, un po’ forse perché suggestionato da Caitanello che nemmeno a parlargliene che l’Acitana, mentre lui e il figlio e tutti quanti erano diretti al Golfo dell’Aria, venivano sbattuti alle Isole da una tempesta, l’Acitana appena sgravatasi, moriva e prima del suo ritorno, veniva seppellita; e un po’ forse per opera di quella barabarca. Sicché in un primo tempo, se la immaginò, incinta grossa, sola, che navigava a bordo della Polare, navigava senza remi, portata dalla montante verso il mare di Gioia Tauro, come andasse al Golfo dell’Aria per appurare che fine avevano fatto marito e figlio; e in un secondo tempo invece fu come si facesse in lui a poco a poco, se non il convincimento, il sentimento del fatto che sua madre era morta, ma questo sentimento si faceva stranamente in lui sulla forma di una specie di abbaglio, una visione che aveva ogni volta che girava gli occhi verso quel punto della plaia dove per mesi aveva visto la Polare insabbiata sotto il sole, assaltata di erbapulici, porcellana e cannamele, e che poi non aveva visto più e sapeva il perché: e quell’abbaglio, quella visione in pieno sole, lui sentiva ogni volta di più che quella era la morte di sua madre.

A quel punto, in quel momento della sua immaginazione sua madre pigliava terra sopra una marina sconosciuta e deserta, tutta di sabbia livellata, strana, di uno strano che non pareva di questo mondo: la Polare era insabbiata là come qua, fra erbapulici, porcellana e cannamele, e sua madre, come aspettasse per sempre Caitanello col figlio, seduta a prora, seguiva assortamente i movimenti di una lucertola che andava e veniva per lo sfasciame di palamitara, per le erbe e la sabbia e nell’attimo che la lucertola si fermava, alzando la testa come per orientarsi e si vedeva come le pulsava il sangue sulla gola, l’Acitana la fissava in quel punto come si sforzasse di ricordare qualcosa.

Figurarsi se poteva mai fargli specie, senso, senso di meraviglia, la barcabara che si stilò sempre, stilò sempre, più per forza che per amore, a Cariddi e in posti come Cariddi. Eppoi, al presente, stando al visto, al sentitodire, quello sembrava diventato stile di tutti, non solo di pellisquadre, anzi, non sembrava nemmeno più stile di pellisquadre, ma solo di gente di terra, che con la barca e mare non ebbe mai a che spartire, gente di terra, anzi di guerra, di soldati cioè a dire, soldati e per giunta tedeschi.

L’uso, a quel che sembrava, si era degenerato al punto, che le barchebare non erano più barche, strutte a furia di vari, intartarate da tutto il mare preso, barche col legno che ormai lo trapassava l’acqua, barche cioè che non si varavano più, ormai smesse, messe in disarmo, all’acqua e al sole, e ormai infracidate marce, che non galleggiavano più, barche bensì ancora all’opera, e magari alle volte nuove fiammanti, ancora odorose di legno e di pittura e di minio, barche che non facevano in tempo a invecchiare, a sbrigare a tempo a tempo, prima l’uno poi l’altro, prima in armo, poi in disarmo, prima a barca, poi a barcabara, il doppio, giusto naturale uso a cui erano destinate, perché prima, prima assai del tempo, subivano quella misdea d’ingiusto e innaturale abuso. E come non si trattava di barche in disarmo, ormai fuoruso, di barche che avevano fatto ormai il loro tempo in mare e non galleggiavano più, così i morti che ci caricavano, scaricavano sopra, dentro, non erano cristiani morti di morte naturale, intartarati di vecchiaia o stroncati da qualche malattia, ma cristiani ancora giovani, sani e pieni di vita, che stando al loro giusto, naturale uso di vita, di punto in bianco pativano nell’ingiusto, snaturato abuso di morte, pativano quella misdea nel fiore degli anni.

Stava pensando, nemmeno a dirlo, alla palamitara di Baffi a manubrio, all’abuso che ne avevano fatto i tedeschi, abuso che pareva un’altra di quelle loro invenzioni che dicevano le femminote: e difatti, si era forse mai sentito dire prima, non se l’erano forse inventato loro il modo originale di fare di quella palamitara una sola grande bara galleggiante? Eppoi, non era invenzio, trovata di stampo loro, quella di allivellare a pelo d’acqua la palamitara coi corpi attizzoniti di quei pazzi soldatelli italiani che gli avevano resistito dalla casamatta e loro li avevano bruciati vivi coi lanciafiamme, e poi, nuotandoci intorno e sollazzandosi, spingerla al largo, farla pigliare dalla corrente, sperderla maremare, palamitara stivata di morti?

Stava pensando alla palamitara di Baffi a manubrio, che gli pareva il massimo di barcabara forzosa, ma pensava pure a un’altra barca con cui aveva avuto a che fare lui, da vivo, nemmeno a dirlo, da vivo però, sotto l’impressione di essere morto e vivere da vivo il suo traghettamento per mano di donna verso la morte, verso dove vivono i morti: pensava a quella barca nera, sfilata sagomata strana, barca speciale, per non dire altro, diversa da ogni specie di barca da lui conosciuta, specie di cutter, ma non cutter, barca eccentrica insomma, com’era eccentrica chi la governava, certa Ciccina Circé che lui non nominava mai, ma che gli aveva lasciato il segno, per la vita e per la morte; barca che di fatto non portava morti, anche se lui più volte in quella traversata scuroscuro fu sotto quella strana impressione di essere morto e di vivere da morto il suo traghettamento verso non sapeva dove: barca che non portava morti ma ci andava in mezzo, andava in un mare di morti preceduta e contornata da un mare di fere sonnambulate dal dindin della campanella che quella millunanotte si teneva attaccata alle lunghissime trecce, odorose e lucide d’olio d’oliva, e le fere ci pensavano loro a ronzarglieli lontano i marinarelli morti, ci pensavano loro a non farglieli sbattere contro le sponde intartarate della barca, a non farglieli sentire come facevano: «Bar…abar…abar…a…» contro il legno, con la loro voce affogata, di bocca piena di schiume alghe e rena, a non farle sentire all’orecchio quel ritornello: sepoltura, sepoltura, che lei non voleva sentire, perché lei non voleva sentire pietà: ’n culo, ’n culo la pietà. Pensava a quella barca che non portava morti, ma che Ciccina Circé portava in mezzo ai morti scortata di fere, con quello spirito ed era meglio, peggio che se li portasse perché, Baffettuzzi, anche se in spirito, quello, quel morto che per lei era tutti i morti e nessuno, quello, aveva voglia a fare e dire, lo portava a bordo, se lo portava addosso, si sentiva, si faceva sentire che se lo portava, a bordo, addosso, si faceva sentire anche dal vivo che aveva a bordo, anche da come il vivo si sentiva qualche volta morto a bordo di quella barca dove tutto parlava di morte, col morto che chiamava e il vivo che gli rispondeva.

«Bar…cabar…abar…cabar…abar…cabar…a…»

La sentiva evocata, invocata a bara di voce di don Luigi, la occhìava sperata, disperata sulle labbra del cannadastendere e pensava a quel poco di barca che seppe, mezza sul sentitodire, mezza sul vistocogliocchi, viaggiando da Napoli, a venire in sotto, e pensava che la barca ormai, o era finita o era destinata fatalmente a finire, sotto quell’abuso, finita, finire a barca, finita, finire che imbarcava gente morta o gente che s’imbarcava o tentava d’imbarcarsi, per non morire e invece, volente o nolente, moriva, ci moriva. E pensava alla vita fatta dalla Polare, dalla Marta e Santa Marta, alla loro palamitara, al loro ontro e alla loro feluca, e alle palamitare, agli ontri e feluche di qua e di là del duemari, di Faro Granatari Ganzirri Principe Paradiso e di Spartà Casablanca Tono Spadafora Villafranca, pensava all’abuso in grande, soldatesco, alla vera misdea che ne avevano fatto al passaggio di mare, prima tedeschi e poi italiani quando, a detta di Caitanello, ai tedeschi non gli bastò barca per tutte le imbarcate di gomme e rottami di ogni genere che si portavano dietro, e dopo, di conseguenza, agli italiani meno che meno gli bastò barca con le restatine che gli erano rimaste, e s’arrivò al punto, che palamitare ontri feluche e lancitte affondarono appena varati, subissati dal gran numero di persone che s’ammucchiavano sopra o s’afferravano con le unghie e coi denti alle sponde, parte li ammazzavano e mentre parte venivano ammazzati dai mitragliamenti e spezzonamenti a bassa quota dagli inglesi, la più parte affogavano alla barca, e s’erano talmente confuse le lingue fra barca e bara, barca a bara, bara a barca, che oltre a quelli affogati o ammazzati, c’erano, ce n’erano per giunta altri, che non trovando di mettere piede o allungare una mano, nemmeno la punta di un piede, nemmeno la punta di un dito, sopra la barca, tiravano fuori la pistola, e questo diceva che si trattava di pezzi grossi, di grossi pezzi di merda, di maggiori, non di minori, di coglioni, se non di coglionelli, e tirata fuori la pistola, là stesso dove stavano, sponda a sponda alla barca, si sparavano. A tale punto si erano confuse le lingue tra barca a bara e bara a barca.

Per questo diceva, che specie e che senso gli poteva più fare a lui la barcabara, che specie e che senso, intendeva dire riguardo ad altri, a qualsiasi altro, con tutta quella, tutto quello che gli faceva, Luigi Orioles? Perché, la barca morta per morte non era nel suo naturale, del suo naturale, non si diceva evocarla, invocarla con la voce, la bocca come di morto, ma nemmeno pensarla, nemmeno, nemmeno per un momento, metterci mente, alla barca che non varavano più e avevano messo in disarmo, a finire di sconsertirsi all’acqua e al sole, sulla plaia, mai nemmeno pensarci che facevano uso, se del caso, di quel legno, nemmeno pensarci all’uso funereo che ne facevano: perché per lui, mentre quello della barca in armo al varo d’ogni giorno, era capitolo aperto, lettera viva per la sua mente, quello della barca in disarmo era invece capitolo chiuso, lettera morta, cosa ormai fuori della loro vita e figurarsi cos’era la barcabara, cosa dell’altromondo addirittura. Con questo però, non si voleva dire che si scandalizzasse vedendo che si usava di quel legno per arrangiargli la barca a morto, ma per lui la cosa là cominciava e là finiva; quell’uso, quell’usanza che per tanti, per i più era la stessa cosa, era credenza, credenza che nella barcabara si imbarcavano per sottoterra chissà per quale mare di meraviglie, lui continuava ad ignorarla, continuava a non parlarne mai. Se la ignorava e non ne parlava mai però, non era per ignorarla e non parlarne di proposito, ma era perché non gliene veniva proprio pensiero, proprio nemmeno una volta, era perché la mente non gli andava mai a quelle cose. Quelle erano nonsenserie per lui, per uno come lui, che travagliava di mente e mai di fantasia, nonsenserie, queste erano per lui, sia questa come quell’altra usanza delle uova di pescerondine o della favetta da spalmare o mettere fra le labbra dei morti perché l’anima volasse via dal corpo, con la rondine di mare o la farfalletta, e se per questa usanza lui lasciava fare, dato che non poteva mai avere conseguenza di male, per quell’altra invece, quella della barcabara, mentre non metteva bocca quando l’usanza era pigliata veramente a uso, uso di legno, perché in questo caso non poteva mai venirne danno, anzi vantaggio, utile, sparagno, succedeva invece che si facesse sentire quando l’usanza era pigliata quasi soltanto a usanza, a usanza per usanza, non a uso di legno, ma a uso di parole, a uso sfantasiato di femmine, quando cioè non ne poteva venire che male: perché le femmine per darsi conforto a furia di parlare, di parlarne, finiscono col credere che esiste realmente quel mare di là, mare quieto senza tempeste, mare ricco, pullulante di pesci, più ricco del mare del Golfo dell’Aria, e dentro di loro potrebbero magari finire col credere, crederci a tal punto, da sperare, augurarsi, addirittura di chiudere un bel giorno gli occhi tutti insieme, padre madre e figli, e tutti insieme imbarcarsi per là a bordo di una grossa palamitara, come emigrassero per morte davvero a meglio vita.

Ma sperare, augurarsi questo, sperare, augurarsi di imbarcarsi per quel mare di là, sarebbe forse bene? Sarebbe male e solo male, sarebbe male e malo per giunta, perché credere e sperare in quel mare di là farebbe fatalmente sembrare, ma non solo sembrare, sentire più malo ancora questo mare di qua.

Per questo don Luigi lasciava fare e dire sempre, ma qualche volta no, qualche volta, qualche femminella la faceva insalanire: come quella volta della cicirella, quella monaca spogliata, spogliata anzi prima ancora di essere vestita, che era donna Cristina, che mari cieli e terre di là pareva averli visti con gli occhi suoi, bazzicati di persona, per come ci travagliava sopra di fantasia, come quella volta appunto della cicirella, la cicirella che l’orcaferone aveva fatto aggallare a maremoto, riassommando dall’abisso, e donna Cristina a insistere col dire, come la vedesse a occhio nudo, che nell’animalone si era allogata l’anima di Ferdinando Currò e per questo ora quell’iradiddio gli faceva cadere in bocca dal basso abisso quella manna, per questo, perché l’animava quell’anima bontatosa, e insisteva, insisteva sino al punto di dire che se lo guardavano bene, l’orcaferone, potevano vedere benissimo che aveva persino una certa rassomiglianza coi tratti di faccia, con la fisionomia di Ferdinando Currò. Quella volta travagliava veramente troppo di fantasia donna Cristina e con le altre femmine che le cennavano sì, sì, e s’intenerivano gli occhi guardando verso là, verso l’orcaferone là, dovette pensare don Luigi, rischiavano sul serio di vederlo messo sull’altare e adorarlo, l’animalone orcinuso, se non si sbrigavano a metterle una mano sulla bocca a donna Cristina. Quella volta dovette per forza, don Luigi, farsi sentire, fargli sentire a donna Cristina e a tutti, che non bisognava fare confusione né di regni né di lingue, che anima e animalone non erano come poteva sembrare la stessa cosa, e che la cicirella era la cicirella e la manna, la manna, l’orcaferone era l’orcaferone e Ferdinando Currò, Ferdinando Currò.

No, non era nell’ordine naturale delle cose, in un ordine quale poteva concepirlo un Luigi Orioles, non era cosa quella del naturale ordine d’idee. Ma intanto era là, lo sentiva a orecchio, o a oreocchio, come più gli piaceva: «Bar…abar…abar…a…». Lo sentiva, sentiva come l’evocava, invocava e a lui gli faceva ogni volta lo stesso senso di prima, un senso di meraviglia, di sbalordimento, freddo e lancinante che gli dava sconcerto di stomaco, e quello che gli faceva senso, lo sconcertava e ribellionava tutto di meraviglia, era il terribile senso di immalinconimento che provava a sentirlo, un immalinconimento come solo la morte.

Lo sentiva e se ne risentiva, se ne risentiva dentro talmente un senso funereo, talmente nel senso di quell’immalinconimento che era come se il suo animo si separasse a quel punto, in quel giorno, a quell’ora, in quel momento, non da una parte della vita, ma da tutta intera la sua vita, perché era come se la sua vita si smagasse di tutto, tutta in una volta, e nell’attimo stesso, per il fatto stesso che si smagava, la perdeva, come la principessa della favola che ha l’agone conficcato nel cuore, sta a occhi chiusi come morta e quando le strappano l’agone dal cuore, lei apre gli occhi, si guarda intorno come riguardandosi, ricordandosi viva, da viva, ma è proprio allora che veramente muore.

Lo sentiva, se lo sentiva come se quel suo evocare, invocare: bara, bara dalla barca, completasse l’opera catastrofica che avevano fatto dentro di lui le visioni e i visionamenti che gli stavano ancora davanti agli occhi: nel senso, intendeva dire, che il finimondo vero, ultimo, definitivo lui lo vedeva, lo sentiva ora nella fine, nella malafine di quello che fu Luigi Orioles: e cioè il finimondo vero, ultimo, definitivo lui lo vedeva, lo sentiva ora che lo vedeva, lo sentiva in una parola, come finimondorioles.

Finimondorioles: così, per questo, lo sentiva in quel senso, nel senso di quell’immalinconimento che solo la morte l’uguale, in un senso, poteva dire, come di un suo proprio personale affuneramento, in un senso insomma che nemmeno se don Luigi con l’occhiolungo di quella sua mente di Salomone, arrivò a mettersi mentemente a lui e combaciando col suo punto di vista, vedere con lui, come lui, quel finimondo di visioni di mente che gli sdiluviavano davanti agli occhi per lo scill’e cariddi.

Però lo sentiva, nemmeno se con questo, con tutto questo, l’occhiolungo don Luigi, l’usò solo per vedere, vedere a svedère, il primo, primoprimo, e quindi il peggio, il peggio catastrofico di quel finimondo: il duemari sdiluviato all’incontrario, sdiluviato secco, un abisso incarcassato di sale, un deserto stralucente senza alcunissimo segno di vita, né vecchia, né nuova, solo quella vista, vista che si vedeva all’istante che era tutt’un abbaglio, dei pellisquadre che pazzescamente tiravano a riva la carcassa dell’orcaferone dentro la sciabicara nientemeno, come pescato con quella, quella, quella retina, reticola, la rete perlappunto per lo sciabachello, la minutaglia di mare, ogni pesce mignuno, mignunario, dentro quella, figurarsi, tiravano a riva la carcassa dell’orcaferone, era quella cioè la mossa che facevano in quell’abbaglio, come se, a senso loro, tirassero a riva, come sempre, alla riva, che stava dove stava, sempre, tirassero a riva dal duemari, quell’enormità di carcassa dell’orca, come se cioè non si scandaliassero per niente di trovarsi al fondo abissale, oceanico del duemari sdiluviato all’incontrario, secco e bianco abbagliante di sale, per questo, anche per questo, l’aria pazzesca che c’era in quella vista dei pellisquadre che tiravano a riva l’orcassa, era tuttuno la medesma aria pazzesca del colore bianco stralucente dello stesso sale, che riempiva il vuoto per tutto l’insieme del duemari, il vuoto di quell’abbaglio dell’altromondo.

Ma dopo questo, dopo queste prime, primissime, primissimamente catastrofiche visioni che vedette mentemente a lui, con lui, come lui, non vedette più oltre, più altro: né che l’orcassa, fatta alla vista come di sale, un’orcassale, quando oramai era a riva, si ribellionava e ripigliava di colpo la sua terribilità e tenebrosità di forma viva, di forma di Morte viva, viva, mortalmente viva, in specie nella potentissima coda con cui pigliò e ripigliò a sconquasso, istantanea, mare su mare, ritrovandosi in un vedere e svedère nei mari d’altura: né vedette che il duemari si scarcassava, rifacendosi viavia sotto e dietro all’animalone, dietro al suo gigantesco spolverio d’ossale, perché il mare d’ossa di sale che pigliava, mentre in coda s’inondava, in testa invece era ancora secco, ancora di sale, sicché la carcassa si scioglieva, si liquidava maremare, né vedette che a questo punto il duemari schiumava rivariva, faceva il cagnolazzo con la lingua di spuma, il cagnolazzo che come gliele leccasse, veniva a sbavargli sulle mani ai pellisquadre caduti in ginocchio.

Insomma, era come se non vedette altro, non vedette altro oltre quello che vedette, perché gli bastò quello che vedette, quello: il mare secco incarcassato a sale, una misdea di biancori salini stralucenti, senza più ondulazioni e trasparenze, distese e altezze d’acque. Gli bastò quello, quel finimondo, quella specie di diluvio all’incontrario, perché gli bastava quello per vedersi lui in persona, tuttuno con quello, in conseguenza di quello, a finimondorioles, a lapidario.

Il mare si seccò, issofatto dovette dirsi, la carcassorca l’appestò, l’animalone orcinuso gli rappresentò morte all’istesso duemari, all’istesso mareventre. E se si seccò il mare, dovette in conseguenza dirsi, anche se ancora non si vede, anche se ancora non mi vedono, dovetti fatalmente seccarmi pure io, morii fatalmente pure io col duemari.

Così, era ancora vivo e a occhi aperti si fece morto a quella vista, era ancora vivo e lui stesso si tirò il lenzuolo sugli occhi per non vedere quella vista, era ancora vivo e si scafava, si scafò a parole la sua bara, come allascasse fra i denti, coi denti, contempo che sillabbrava sdillabbrandosi la parola, il legno della barca stessa:

«Bar…cabar…abar…cabar…abar…cabar…a».

Faceva senso, faceva specie per come, evocandola invocandola, si gettava a corpomorto, ancora con gli occhi aperti, sopra la barcabara: faceva senso, faceva specie, per come, coi denti e con le unghie, allascava le sillabe, la barca, sperando, disperando di scafarsi la bara e imbarcarsi per il mare dilà, lui, uno come lui, per il quale non esistette mai mare dilà, ma solo mare di qua, e ora faceva, si poteva dire, faceva carte false, si sdillabbrava tutto, con quella voce affogata, quella bocca schiumeschiume, come avesse il duemari nella strozza, baviandosi con quella sua barabarca, per imbarcarsi, ancora a occhi aperti, verso quello che per lui fu sempre il mare della Nonsenseria.

«Bar…cabar…abar…cabar…abar…cabar…a.»

Dire che lo sentiva e se ne risentiva come se mentemente, tutt’una mente, una sola mente di due persone, don Luigi vedette, vedette o svedette, addirittura quelle medesime visioni di mente, visioni, che ’sendo per intendersi, puramente e semplicemente pensieri che lui pensava e si figurava davanti agli occhi, solo lui semmai poteva vedere, lui e nessun altro, neanche se si trattava di un altro, unico e solo, come quella mente di Salomone col suo occhiolungo, dire che lo sentiva e se ne risentiva così, così nell’intimo più intimo delle sue immaginazioni di mente, era come dire, non tanto che lo sentiva, quanto che lo risentiva: perché difatti l’impressione, la sensazione che lui ne aveva, era, né più né meno, che c’era, che ci fu lui all’origine, alla testa di quel lapidario che ora Luigi Orioles finiva di gettarsi addosso. Ma questo, dire questo, si domandò a questo punto ’Ndrja tanto, talmente all’improvviso, che scandaliarsene fu tuttuno che scandalizzarsene, questo, dire questo, non è putacaso per non dire quello che si dice ispirazione, per non dire insomma papale papale che questo don Luigi, lui e il suo lapidario, fu tutta nientemeno un’ispirazione mia?

Sul primo momento gli fece impressione anche solo a dirselo, a sentirselo dire che quel don Luigi e il suo lapidario era all’origine ispirazione. Ma dove, ma come, ma quando? si domandava e ridomandava. Ma dove, ma come, ma quando, potette mai essere culo mio, culo di mente mia ispirare un Luigi Orioles, ispirare chi fu sempre, per sua natura, perenne, e perenne ispirato, ispiratore?

Ma come, ma dove, ma quando, potette mai essere culo mio, culocacato di mente mia, non dico ispirare, riuscire a ispirare, ma anche solo tentare, attentarmi a ispirare un don Luigi Orioles, uno con quella mente di Salomone? E che facevo? portavo acqua al mare? portavo ispirazione a quel mare d’ispirazione?

Eppoi, putacaso l’ispirai, si diceva, a che l’ispirai? l’ispirai a un lapidario, è lo stesso che dire che lo spirai, e difatti basta sentirlo come si dolidolia sopra, dentro la sua barabarca, ma ripeto e dico, putacaso l’ispirai, l’ispiravo, che stile stilai, stilavo, grandiddio, per ispirarlo? Che stile d’ispirazione potetti, potevo mai stilare? Quello vero, quello che stilò e si può dire personificò sempre lui a Cariddi e per tutto lo scill’e cariddi: quel suo stile, d’ispirazione di buon’a buono, stile eloquentemente di mente, e più precisamente, stile di mente loquent’eloquente, stile cioè di mente tutta, tuttuna, pensare e parlare, tutta pensare e col pensare, parlare: stile insomma, di parlare che esce di bocca, ma nasce, nasce solo, se nasce, di mente.

Potetti, potevo mai, era mai immaginabile ispirarlo di quella sorta di maniera che qua a Cariddi, ma non solo a Cariddi, bensì anche per tutto lo scill’e cariddi, tutti, da lui, dal suo agire di mente, di quella sua mente di Salomone, ci figurammo sempre per ispirazione, per l’unica e sola ispirazione? ispirarlo, sarebbe a dire, ispirare lui con quella stessa unica e sola ispirazione, che di fatto, se non di nome, ci fece conoscere lui la prima volta, e lo stile come lui stilò la prima volta, stilò poi sempre, sempre quello, ogni volta, infallibilmente, al punto che ai nostri occhi, percosìdire, si personificò in lui, per cui uno lo leggeva all’impronta, che era all’opera, quand’era all’opera d’ispirazione con qualcuno, da come, in tutto l’insieme, fra dentro e fuori, stava stilato di figura: stilato impurparlato con l’altro, chi, chiunque era l’altro, sempre però un forestiero, ancora nuovo dello scill’e cariddi, e stilato a ragionare, però a ragionare contempo, tutt’in contempo, col ragionare dell’altro, stilato a ragionare, ragionare come tuttuno che parlare, ragionare cioè col parlare che nasce di mente e che esce di bocca senza minimamente snaturarsi o alterarsi fra la mente e la bocca, come se la bocca da dove esce è la bocca stessa della mente dove nasce: stilato, in poche parole, a fare opera d’ispirazione di quello che era, franco netto leale spartano, da pari a pari, di buon’a buono.

Ma come, ma dove, ma quando, gl’insorse ancora di dentro quel domandarsi che non aspettava risposta, con un tono di mente, ora, non più ribellionato come prima, anzi un poco a lagrima, un poco a riso, ma come, ma dove, ma quando potetti, potevo mai ispirare lui, Luigi Orioles, non solo col suo stesso personificato stile d’ispirazione, ma ispirarlo per giunta a questo subisso di lapidario, a questo lapidariamento ’stantaneo, come se istantaneamente passò dalla vita alla morte a bordo di quella sua barcabara, barabarca? Ma come, ma dove, ma quando potette, poteva mai essere, non possibile, ma anche solo pensabile che lui, Luigi Orioles, mente di Salomone, impurparlato con me, mente di culocacato, così da pari a pari, di buon’a buono finiva male, malo per lui, finiva, finì, nientemeno che pare per davvero gli finì a finimondorioles? Perciò, mi ripeto e dico, potette, poteva mai essere, quella, la stessa ispirazione stilata, personificata da lui, ispirazione di buon’a buono? Anzi, anzi se non era da pari a pari, se non era di buon’a buono, potette, poteva mai essere ispirazione, vera e propria ispirazione, puramente e semplicemente ispirazione? Dovette essere qualcosa come una specie d’ispirazione, qualcosa come un fassimile, fassimile dell’ispirazione, una specie, un fassimile, un falsimile, in una parola, un falsimile d’ispirazione.

Essì, essì, fece a questo punto ’Ndrja, come rimasticasse pensieri e parole, contempo che si riguardava in mente, si ricordava di quello che successe appena istanti prima, solo istanti prima, e gli pareva che passarono mesi, anni, essì, fu con quella specie d’ispirazione, specie di falsimile d’ispirazione che io mente di culocacato, di culocacato vecchio oramai, potetti ispirare, ispirare uno come lui, come Luigi Orioles, potetti ispirarlo, ispirarlo a niente, come a tutto il niente, ispirarlo: che fu, giudicando da quel lapidario, come spirarlo.

Essì, essì, tanto è vero che qua, a questo punto qua, non mi domando più: ma come, ma dove, ma quando mai potetti, potevo ispirarlo con l’ispirazione che è l’ispirazione che stilò sempre lui? Qua, a questo punto qua, non mi domando più, in altre parole, quello che mi domandai sinora, sino a qui, quasi solo per istinto, ribellionatamente, non perché prima d’ora m’aspettassi di darmi risposta.

Per questo ora dico, mi ripeto e dico: essì, essì, perché ora mi quagliò quel falsimile là, quella specie più che d’ispirazione, di parlare e domandare da parte mia, di disperazione di stare a sentire e rispondere da parte sua e con questo, tuttuno con questo, mi quagliò come, come dove, come quando potette succedere e successe che io, culocacato, culocacato vecchio, di parlare e domandargli e lui, Luigi Orioles, mente di Salomone, arca di scienza, di stare a sentire e rispondermi. Come, come dove, come quando, per essere più precisi, potette succedere e successe che il sottoscritto si trovò impurparlato con Luigi Orioles da padrone a sotto, il sottoscritto da padrone e Luigi Orioles da sotto.

E questo quasi incredibile fenomeno di natura, che ’Ndrja ebbe e aveva ancora l’impressione di ricordare non come successo istanti prima, bensì mesi, anni, successe come, come dove, come quando quel bel don Luigi là usciva allora allora mezz’ammazzato, senza più spirito né voglia di niente, dal suo traccheggio, traccheggio con cui aveva inteso ispirare quel tale ’Ndrjuzza a fargli arenare l’orcagna dal signor Mister, traccheggio che però lo stesso ’Ndrja ’Ndrjuzza gli fece finire a feto, proprio sul concludere; e fu perlappunto allora, qualche momento dopo che col traccheggio strambò pure lui, sentendosi nel contempo di averlo come incavallato, proprio per il fatto che gli fece sconcludere invece che concludere il suo traccheggio, fu allora che pigliò tutta quell’acqua, tutta quella padronanza e iniziativa con lui, proprio con Luigi Orioles; e fu ora, a questo punto, proprio nel vedere che don Luigi, sotto i suoi occhi, sotto i suoi soli occhi, precisamente, aveva l’aria come si rimmignonisse sempre più di figura, anzi di statura, tutt’in contempo di fuori e di dentro, fu per questo, a questo punto, che per stornare i pellisquadre dal pensiero e occhio fisso sull’orcagna, fece quella pensata di fargli sapere a tutti i presenti, che con le mille lire che s’andava a buscare in quella regata a Messina, gli ordinava la palamitara a don Armando Raciti a Galati Mamertino: e fu allora, per questo, per fare schiumazza di bocca e farsi sentire dai pellisquadre, che si pigliò a compare don Luigi, che se pure di contraggenio, tutto mortizzo mortizzo, si fece torturiare, come non fosse più chi era, chi era o fu, o come per farsi vedere che si sentiva in colpa verso ’Ndrja a causa del suo traccheggio. Quello, per dire ancora come se lo ricordava, come se ne ricordava, era stato il fatto di lui che a fint’ingenuo, come fosse uno ancora novello, un muccusello ancora bianco bianco, spratico del mestieruzzo, si metteva a fargli a don Luigi tutto quel domandare fesso: che barca, che mastro d’ascia e che legno dice vossia, sapendo benissimo che là con barca, con mastro d’ascia e con legno, pestava acqua nel mortaio, ma illudendosi, a furia di parlarne, di colpirgli l’orecchio ai pellisquadre, e don Luigi con la bava alla bocca, lazzariato di voce, gli dava risposta a ogni fessaggine di domanda, come a quella quando lui gli fece: «E il legno, vossia, che legno consiglia, vossia?». E don Luigi, pazientoso, spazientoso, gli rispose: «Come, che legno? Oh frate… Oggigiorno, se si trova, pure l’abete miserioso delle nostre bare va bene».

L’ispirò? Se l’ispirò fu così che l’ispirò: ispirò la sua ispirazione, non fu lui cioè che lo ispirò, fu don Luigi che se n’ispirò. Perché, era chiaro, a don Luigi gli era bastato che ’Ndrja dicesse: legno, e lui avvicinasse legno a bara, gli era bastato questo, quasi niente, un incentivo da niente, e dopo, nemmeno a dirlo, quella mente di Salomone, mentre stava a quel modo, tutto incascettato, incuneato sotto, di figura, ci aveva travagliato sopra, sopra barca, legno di barca e bara di legno di barca, e s’era visto, s’era sentito dove, a quali conseguenze era arrivato col suo travagliare di mente.

Le conseguenze, però, non erano ancora finite, di conseguenze catastrofiche ce n’era ancora un’altra, e quella era veramente l’ultima, era la conseguenza delle conseguenze di quel finimondorioles. Perché, ripigliando la c che prima aveva allascato dalla barca per scafarsi la bara, la barca ora la spruava, spuntandola di netto a netto della b, sicché dalla barca non si scafava più la bara, ma si scatasciava tutta, ordinate e traversine, murate e masconi, operamorta fuori, a vista, a summo, come l’operaviva natante, o meglio, galleggiante, si scatasciava la cosa che meno si sarebbe potuto immaginare, l’arca nientemeno:

«Barca. Barca» fece, e poi subito, subitissimo: «Barca, ’arca… ’arca… arca».

L’arca, a ’Ndrja, per un momento non gli quagliò, anzi, se doveva dire, per un momento lo strambò. E da dove gli viene st’arca? si domandò. Da dove e come gli poteva venire un’arca da una barcabara? Che arca poteva essere quella? Gli veniva forse dallo stesso legno, dalla stessa barca da dove gli venne la bara, dallo stesso legno, dalla stessa barca, cioè, che mi scappò di bocca a me? Eppoi, si disse, pare quasi quasi che tutta sta confusione in testa me la fa apposta. O era barca a bara o era barca ad arca, o era l’una cosa o era l’altra: o era sempre finimondo o era fine del mondo. Eppure, istanti prima pareva non ci fosse il minimo dubbio che don Luigi non vedeva fine a quel finimondo, non vedeva altro, non vedeva oltre a quella visione catastrofica, a quel loro diluvio d’ossa e sale: per aria, nel cielo dello scill’e cariddi, non vedeva comparire ombra di albanelli o gabbiani, segno che c’era già dove il mare ritirandosi scopriva la terra, non vedeva segno, indizio di mare che ripullulava dal deserto d’ossale, che tornava a inondarsi, né di arca che galleggiava sopra l’inondamento di mare. Insomma, istanti prima si vedeva, si faceva perso senza scampo, si vedeva, si faceva dentro la barca scavata a bara e varata sotto terra, sotto terra nella rena della plaia, e istanti dopo si vedeva, si faceva salvo, salvissimo anzi, sopra quell’arca tutta speciale, specialissima. Essì, speciale, specialissima, si disse, finendo di ridirsi mentemente quanto non s’era potuto trattenere di ridire sopra quell’arca, in conseguenza dell’impressione che gli fece, un’impressione, essì, proprio questo, proprio così, un’impressione come di cosa sciampagnina in bocca a uno sciampagnone. Essì, specialità che s’inventò lui, invenzione sua, arca d’arcalamecca, d’un arcalamecca quale può essere lui, Luigi Orioles, essì.

Ora però, tuttuno con questo, come confuso sconfuso con questo che si sentiva pensare muto muto, sproloquiatamente, all’orecchio, di fuori, gli arrivò la voce di don Luigi, come se, da vero indovino, senza nemmeno guardarlo, gli leggesse in mente che l’infamava, la voce che certo diceva ancora di quella stessa arca che disdiceva con la bara che disse prima, la voce, anzi il tono di voce di don Luigi, che gli arrivava ora, dentro, di fuori, tutt’in contempo a quell’infamia di arcalamecca che allora allora gli gettò di sopra, gli fece un effetto come lo sentisse per la prima volta, come di un tono di voce ora davvero, ora alla lettera e allo spirito, non come prima, lettera e spirito di una parola, tono tutto sciente cosciente sacrificato, il tono di voce di quella mente di Salomone che si dolidoliava lapidariandosi tutto: fu tale l’effetto che gli fece, che quell’arcalamecca gli stonò in testa così barbaramente che fu come tornasse in sensi e issofatto si scandaliasse, scandalizzandosene, che là, fra i due, se c’era un arcalamecca, se c’era chi dall’agire fedele, infedele si mostrava per tale, quello, da quell’arca in poi, da quando cioè gli scippò quell’arca di bocca a don Luigi, quello era lui.

Fu allora che tornando in sensi, senza che lui per primo nemmeno lontanamente se l’aspettasse, anzi senza che nemmeno lui minimamente lo sospettasse, contempo che dentro, nel suo intimo, si sentiva arrossire di vergogna, fu allora, d’istinto, all’istante, che gli quagliò il senso di quell’arca, il senso stesso, al metaforico, unico e solo, che gli dava don Luigi, quel mastro d’ascia martoriato, mortoriato, mastro d’ascia che usava lapidario per legno e lapide per mare, per il mare dilà, di sotto la rena della plaia: mastro d’ascia dell’arca, e prima, mastro d’ascia della bara, e prima ancora, primaprima, mastro d’ascia di quella sua barca, sua di tutti, la barca in genere, d’ogni genere e specie, percosìdire, la barca che con la guerra si fece lontana, si fece persa, spersa per quei mari dilà; e tuttuno gli quagliò che quel suo commentariarci sopra a mente sciolta fu, dall’inizio alla fine, senza senso, e semmai, se un senso ci fu, fu senso tanto storto, stortissimo, che fu, parlando al metaforico, un senso a cazzodicane. Gli fece, anzi, talmente quell’impressione come di un commentariare a cazzodicane, che non si riconosceva proprio in niente, per niente in quello, in quell’altrolui, che in mente sua, sopra quell’arca che gli scippò di bocca, quasi dal fiato, a don Luigi, nel mare di bave e schiume che si fece facendo saliva di parole, pigliava, pigliò tutta quell’acqua con quel suo dio in terra, tutta quella confidenza di pensieri, se non ancora di azioni, e che di confidenza in confidenza, mentemente, arrivò, arrivava a quell’infamia massima di fare, di farlo, Luigi Orioles nientemeno, un arcalamecca.

Se diceva che non si riconosceva proprio in niente, per niente, in quello, in quell’altrolui che da arca ad arcalamecca saliva di scena in mente a lui, per fargli il capotico e il donnìnniri a un Luigi Orioles, intendeva dire ora che in quello, in quell’altrolui non riconosceva il perenne muccuso, per non dire il perenne culocacato, quale da sempre, prima, anche quando non aveva, non ebbe più l’età per dirsi muccuso, tantomeno culocacato, si riconosceva, si riconobbe a prima vista, istantaneo, di fronte a quel suo idolo.

Era, doveva essere per forza come diceva prima, quando gli troncò il traccheggio pigliandolo, lui muccuso, pigliandolo per l’ala all’ultimo, ultimissimo momento, come diceva prima, però per mododidire, mentre ora di fatto doveva, dovette essere come se per davvero si fosse scambiato di parte, scambiato però non con un altro, cioè con un estraneo, con don Luigi sarebbe a dire, ma con un altro se stesso, straniato da lui, da quello di prima, di prima della guerra, con lui marinaio, per esempio, con lui marinaio in quegli anni di guerra, con lui marinaio a bordo di quella torpediniera che faceva sopra, sotto per lo scill’e cariddi, e passando di là davanti, non poteva giurarlo che volta per volta, tutte le volte, si voltò, con gli occhi o con la mente, verso là, verso la punta, verso là, insomma, verso Cariddi, dove era nato e cresciuto.

Però, se non si scambiò di parte con don Luigi, ma con se stesso nella parte di marinaio, in mente sua, fatalmente, lo dovette scambiare lui di parte, don Luigi, scambiare con qualcuno che con lui si bazzicò; e si bazzicò stretto, a stretto contatto, a bordo di quella torpediniera, perlappunto quando faceva quella parte di marinaio: e questo qualcuno a bordo della torpediniera, questo qualcuno che forzatamente, standoci imbarcati insieme, lui come ogni altro marinaio, doveva, ore e momenti, bazzicare, qualcuno tanto infame, infamone, che ora gli succedeva di ricordarselo come un gran campione d’arcalamecca, questo qualcuno era, non poteva che essere Capo Tarantino, essì, quello che s’inculava i signorini tipo Signor Monanin.

Questa era la conclusione, conclusione della sola spiega con cui si spiegò come fu che fece quello sbaglio, lo sbaglio di quello scambio di persone fra la persona di un Luigi Orioles e quella di un Capo Inculatore come Capo Tarantino, senza però dire, dare l’idea di quello che a lui Luigi Orioles gli rappresentava, o perlomeno gli rappresentò sempre in passato, senza dire, dare quindi l’idea della misdea d’effetto che gli fece quello sbaglio, per cui tentò, s’attentò in quella nonsenseria a cazzodicane, quella di pensare, anche solo di pensare, di gettargli sopra Luigi Orioles quell’infamia di arcalamecca. Per questo, quella era conclusione, conclusione però della sola spiega: perché si partì proprio da lì, proprio dalla spiega come se proprio per questo gli serviva, per dire, per dare l’idea di quello che gli rappresentava a lui Luigi Orioles, e quasi in conseguenza di quello, però in primis rispetto a quello, per dire, per dare l’idea della misdea etcetera etcetera. Di conseguenza, diceva, dava l’idea, non lo scambiai io, io con mente e mentalità mia di prima di partire, quella stessa di ora, perché ora, oramai, mi pare che tornai, quella, questa, sempre la stessa mente e mentalità, mente e mentalità che mi ritrovai sempre, che ancora ora mi ritrovo, mente e mentalità come di muccuso, del perenne muccuso che mi ritrovo, issofatto che mi ritrovo di fronte al mio idolo, al mio perenne idolo Luigi Orioles.

Per alcuni istanti, stette come cogitoso, meravigliato, con l’aria di guardarsi, mirarsi, dentro, in mente, calamitato da quell’appellativo di idolo che gli veniva, rinveniva a mente ancora con quell’impressione di altre volte, per altre cose così, impressione che era come se quell’appellativo gli venisse, rinvenisse summo summo a mente, da quella parte della mente che lui si figurava perlappunto come l’operamorta della persona, quella parte, cioè, che riesce invisibile all’occhio stesso della mente: in un’imbarcazione, dalla lancitta al transatlantico, anzi, in qualsiasi scafo che galleggia, quella, difatti, è la parte che sta sott’acqua, la parte che perciò non è alla vista com’è l’operaviva, ma non c’è bisogno alcuno di vederla, perché se l’imbarcazione sta a galla e naviga, l’operamorta significa che è viva, intatta, senza falle, e viva lei è viva pure l’operaviva che contrariamente al suo nome, è morta di fatto, anche se sta a vista sopra l’acqua, morta di fatto, cioè a dire che non serve al galleggiamento e alla navigazione della barca, non serve, cioè non servirebbe senza l’operamorta, nemmeno i remi servirebbero: perché difatti, a che servirebbe remare da bordo di un’imbarcazione che non sta quasi più a galla?

«…’arca… ’arca» fece a questo punto don Luigi, da lì a fianco, ma a ’Ndrja in quel momento, per effetto di quell’appellativo di idolo, memoriativo, commemoriativo, gli fece un’impressione come di sentirselo subissare nei suoi pensieri.

«…’arca… ’arca» ripeté ancora a martirio, mortorio la voce di don Luigi. Idolo, questo don Luigi che si dolidolia e pare che non la finisce più? si disse ’Ndrja dentro, ma come se stando gomito a gomito i suoi pensieri potessero passare contempo che li pensava dalla sua mente a quella di don Luigi, come per allontanarsi da lì dallo sperone, da quella vicinanza, dal contatto con quella mente di Salomone, levò gli occhi e svagandoli qua e là col pensiero che gli era rimasto lì a fianco, quando li posò, solo allora si scandaliò che li posava sul cannadastendere lungo disteso sotto la Lanterna.

«…’arca… ’arca» si dolidoliò ancora, ancora lapidariandosi, don Luigi, ora anzi lapidariandosi addirittura straziantemente. Ma come, ma da dove, ma perché, si domandò allora di nuovo ’Ndrja, mi riassommò a idolo un tale don Luigi? Che ha più di idolo, di statuato marmorino, se si dolidolia di sta sorta di maniera, che nemmeno si gettasse il tribolo, lui ancora vivo sopra di lui già morto?





Intanto però, per levarsi di là, separarsi, allontanarsi quanto più poteva da un Luigi Orioles, quella testa di Salomone che faceva impressione a sentirlo come si dolidoliava, guardava, fissava quasi con sforzo il cannadastendere, come sperasse di essere calamitato, non tanto il corpo quanto la mente, i pensieri che pensava quasi con metà mente, e con l’altra pensando contempo al calore che gli passava lui e gli passava a lui don Luigi dai gomiti o lungo i fianchi. Continuava a succedergli perciò come prima, e cioè che la voce di don Luigi aveva l’impressione di sentirla non da lì così strettamente di fianco a lui, ma di oreocchiarla sulle labbra del cannadastendere che ancora, come prima, apriva e chiudeva la bocca quasi inghiottisse aria, dando perciò sempre di più quell’impressione come di un pesce pigliato e gettato fuori dal mare e già all’asfissia.

«…’arca… ’arca» sentì ancora che diceva don Luigi, ma poteva darsi benissimo che era la stessa voce di prima che risentiva, oreocchiava ora sulle labbra del cannadastendere, col dolidoli che su quella bocca, che si apriva e chiudeva come un pesce all’asfissia, pigliava un senso a lapidario mutomuto, ma proprio per questo forse, pareva più straziante ancora.

Va be’, sì, c’entra quell’arcalamecca che mi riassommò, c’entra, ma arcalamecca non fu e non sarà mai, arcalamecca fu sbaglio mio, mio cioè di me ancora scambiato a marinaio, mentre idolo invece fu, ma non è più, e fu in conseguenza di quello sbaglio, abbaglio che pigliai io, tornando, tornandomi indietro la memoria nientemeno sino, persino, a muccuso. Ma a parte st’arcalamecca e st’idolo, che se l’uno fa ridere e l’altro piangere, si spiegano benissimo col sottoscritto che tornò di guerra ma non arrivò ancora alla pace, a parte sto sbagliabbaglio mio, dico chi è, che è allora presentemente questo Luigi Orioles, se come tutti non fa più, non può più fare, forse anche futuramente, quello che fece sempre, il pellesquadra, sarebbe a dire? si domandò, si domandava a questo punto, intesandosi tutto di mente negli occhi fissi fissi a mirare sulla bocca il cannadastendere, come s’aspettasse di là la risposta che giustappunto di là, appena appena fissò gli occhi, gli venne.

Chi è, che è, presentemente Luigi Orioles? È un mummione, un mummione né più né meno che come me, un mummione comune, cioè un mummione come ce ne sono tanti, come ce ne siamo tanti cioè, cioè. Un mummione, sarebbe a dire un pellesquadra ridotto ormai solo alla pelle, alla pelle nuda e cruda, alla pelle, cosa peggio di tutto, liscia, senza più le rasposità da cartavetrata, da carta per squadrare, per allascare il legno, insomma senza più la scabrosità del verdone.

Questa risposta che gli venne da dove se l’aspettava, dalla vista del cannadastendere cioè, gli venne in un modo che non s’aspettava, non sospettava. Perché, intesandosi, protendendosi tutto, occhi orecchi, verso quella vista, gli sembrò ancora una volta di oreocchiare là: «…’arca… ’arca…» persuaso convinto, come tutte le volte, di sentirla anche stavolta qua al suo fianco. Stavolta però l’arca, arca che oreocchio aveva un tono che era uno strabilio di novità: col respiro tutto a strappi e a morsi, un tono non con l’arca sillabata, anzi come strappata all’aria, dall’aria ogni volta inghiottita e sputata fuori. Che fu? si disse. Gli tornarono di colpo gli spiriti? Da quel tono di voce di istanti prima, che si sbrogliava cavernoso, scuroscuro, lentissimamente, dall’ammasso della figura, mi scoppola fuori con questo tono che spezza il respiro, colpo su colpo, con una forza quasi barbara, un’impetuosità, mi sembrerebbe a me, d’un rematore, d’un rematore come solo quelli dell’ontro quando alla passa abbrancano per la coda una fianchipieni che se la vuole scapolare.

Con la coda dell’occhio spiò allora, lì al suo fianco, verso don Luigi, però svelto svelto e come con un occhio solo, per non lasciare nemmeno per un attimo di vista il cannadastendere: quando occhiò verso don Luigi e lo vedette che stava ancora tutto ammassato, incascettato sotto, la testa caduta sul petto, si capacitò allora che stavolta non si trattava del solito oreocchiamento, nel solito verso di quando oreocchiava là l’arca che sentiva qua, di fianco a lui, dalla voce di don Luigi, la voce di uno che era come s’andasse calando sotto, sotto terra, sempre più a furia di mettersi pugni di rena dentro la bocca. Si trattava sempre di oreocchiamento, però era come se stavolta l’arca, arca, gli quagliava non come sempre, tutte le volte prima, che la sentiva a orecchio qua e poi a occhio, tuttuno con l’orecchio, la oreocchiava sulle labbra del cannadastendere: stavolta era anzi come la vedesse tutta e solo a oreocchio, come se cioè la oreocchiasse dove la vedeva ma non la sentiva, e dove la vedeva, era nella mossa della bocca dove si formava, mentre si formava, che era la mossa di bocca che il cannadastendere apriva e chiudeva in continuazione e che gli fece a prima vista quell’impressione come di pesce gettato istanti prima fuori dal mare e ormai all’asfissia.

Gli fece? Forse che ora non gliela faceva più quell’impressione? Anzi, ora gliela faceva massimamente, perché ora, ora che oreocchiando la sua arca, arca tutta a strappi e morsi, e tutta ogni volta come inghiottita e sputata d’un fiato, quasi addentasse l’aria che gli passava davanti alla bocca, ora cioè che dal cannadastendere seppe, intese chi era, che era lui, e chi era, che era presentemente Luigi Orioles, un mummione, un pellesquadra ridotto oramai alla sola e nuda pelle, senza più la rasposità dello squadro, il rasposo di pelle come cartavetrata del verdone né di fatto né al metaforico, quell’impressione di prima, della bocca che si apriva e chiudeva come quella di un pesce all’asfissia, si faceva, da impressione, visione, se non vista, visione accorante, visione oramai più che previsione perché, se era ancora previsione Luigi Orioles, il cannadastendere, quello, era già visione. Perché il mummione presentemente non faceva più alcuna differenza col pesce pigliato e gettato fuori dal mare sulla rena, meno che meno ne faceva col pesce già all’asfissia: perché difatti, presentemente, il mummione, Luigi Orioles in testa, data la gran testa di Salomone che era, il mummione non si trovava forse pure lui pigliato e gettato fuori dal mare, fuori da tutto quello che lo fa campare, pigliato e gettato sulla rena, a boccheggiare e oramai all’asfissia pure lui come il pesce? C’era dubbio? Pure lui, anche se lui non era pesce. Anzi, solo lui: perché, se là si trovava lui, ronzato, arronzato fuori dal mare, non poteva trovarsi pure il pesce. E difatti, chi armava e varava più palamitare ontri e feluche, ancora scuroscuro, sperando, disperando di pigliarlo, spada o tonnacchiolo, tanto per dire?

Visione, previsione, dico, diceva ’Ndrja, dico che si fa visione, previsione quell’impressione, ora che m’intesi muto muto con quel cannadastendere, m’intesi chi è lui, chi Luigi Orioles, che è, lui e Luigi Orioles, pellesquadra fatto oramai mummione non più o non tanto per vecchiaia, ma come i più, presentemente, per guerra? Visione, previsione dico? Ma non faccio offesa, torto se dico visione, previsione, a quei meschini, a quei mummioni, quelli, quelli là della chiumma di Ferdinando Currò, che solo ora mi ricordo, me ne ricordo, perché a quelli che fatti perlappunto dalla guerra mummioni in anticipo, a quelli, all’asfissia, non li gettò il mare a riva, ma tutt’al contrario, si gettarono loro a mare, e non dalla riva nel primo mare, ma dove il mare è più profondo.

Ferdinando Currò, ripeté ’Ndrja muovendo appena le labbra: intanto fissava sempre il cannadastendere là di fronte, ma ora, ripetendo: Ferdinando Currò, Ferdinando Currò, sentiva di fissarlo con un occhio, cioè con un pensiero nuovo, diverso, un pensiero così nuovo, diverso, che era meravigliato solo per il fatto che non gli faceva tutta la meraviglia che lui s’immaginava. Per questo forse, solo perché non si sentiva di meravigliarsi abbastanza, contempo che si faceva in faccia, più di prima, tutto corrugato cogitoso, stringeva gli occhi ancora di più a taglio, come una feritoia da dove puntava lo sguardo come un mirino su quella mira con tale fissità, che ai lati mare e marina li vedeva come deserti avvampati dal sole, tutti abbagli e specchii.

Questo, perché quel pensiero, quel pensiero nuovo nuovissimo, diverso diversissimo, quello perlappunto per cui ripetendo: Ferdinando Currò, Ferdinando Currò, contempo che gli teneva gli occhi sopra, gli faceva l’effetto, né più né meno, come se lo chiamasse per nome, chiamasse lui, il cannadastendere, lo chiamasse cioè con quel nome non suo, Ferdinando Currò, Ferdinando Currò, questo, questo pensiero, gli passava per mente e gli pareva che era pensiero che poteva pure meravigliare: perché uno poteva senz’altro meravigliarsi se lo guardava pensando che era lo spirito di Ferdinando Currò che si calò dal cielo, giusto, giustappunto là, ora e là, ammettendo che riassommò sino a lassòpra, perché in primis c’era pure questo da pensare, che riassommò sino a lassòpra dallo sprofondo di mare dove si sommozzò a perdimento da quella lancitta con la sua comarchetta di mummioni.

Tutto stava a vedere come si guardava: perché, per esempio lui, poteva dirsi anche lui meravigliato, ma non di quella stessa specie di meraviglia, per il fatto che lui lo guardava come lo guardava lui, lo guardava cioè pensando che quella vista, la vista di quel vecchio cicognone comparso sulla loro marina con quei muccusi, sfottuto di correrci insieme, quella vista là di fronte, in mente a lui gli spiritò sino a quel punto, al punto che di mente sua, come fu, come non fu, si svelò il famoso arcano della più famosa ancora ’arca, ’arca.

Perché, si diceva ’Ndrja venendo al punto, in primis mi dette la risposta che m’aspettavo al chi è, che è presentemente Luigi Orioles, e me la dette per giunta facendomi l’esempio, facendomelo col ricordo di Ferdinando Currò. Chi è, che è presentemente Luigi Orioles? È chi sono e che cosa sono io, un mummione di guerra percosìdire, un pellesquadra fatto, anzi disfatto dalla guerra prima del tempo. Questo è, un mummione oramai, uno come me. Però, voi chi siete? chi mi rappresentate? tu mi puoi dire. Chi vi conosce? Come mi fido di voi? sulla parola forse? Giusto. E allora, figurami per un mummione che conoscesti, per un mummione che tu, come tutti qua, portavi in palma di mano, figurami insomma per un mummione come Ferdinando Currò.

Il cannadastendere, Ferdinando Currò, me lo ricordò così, per un esempio, a esempio di chi è, chi è e che è presentemente Luigi Orioles, me lo ricordò e basta. Per questo dico, di che, di quale spirito che mi calò dal cielo, mi devo meravigliare a quella vista, a quella vista là di quel cannadastendere? Mi posso meravigliare invece, e mi meraviglio, di quello spirito grande, splendido, splendidissimo, eppure così terribile, terribilissimo, che è la nostra mente dove tutto torna, prima o poi, tutto torna e fa un vaeviene senza fine da quando uno nasce a quando uno muore, eppoi, una volta che muore, da quando uno se lo ricorda ancora come vivo a quando uno se lo scorda che fu vivo e se lo ricorda come se fu sempre morto.

«…’arca… ’arca.»

Quell’arca, arca non gli pareva più la voce di don Luigi che sentiva lì di fianco né che oreocchiava sulle labbra del cannadastendere, anzi non gli pareva più tanto una voce, quanto un suono, un rumore, un rumore come di un peso leggero che molle molle s’attuffava e subito riaggallava: il suono, il rumore di quella nenticchieria d’arca di quella lancitta, la Borietta che sciacquando si sentiva galleggiare mentemente, quasi che in quello stesso istante Ferdinando Currò e la sua comarchetta di mummioni disfiziati di vivere come vivevano, la varavano per morte a barabarca.

Come feci a non pensarci? si diceva. Quella bar’arca, a don Luigi, anche se nel fondo, nello sprofondo della sua mente, doveva venirgli in parte ispirata dall’ispirazione d’origine, da barca e legno di barca, per la più parte però, doveva venirgli per forza ispirata di là, specificatamente ispirata cioè da Ferdinando Currò e dalla sua comarca di mummioni, doveva venirgli ispirata dall’uso e abuso, dall’usabuso, che avevano fatto di quella lancitta, della Borietta, doveva venirgli di là l’arca incorporata alla bara, l’arca col suo significato rovesciato: arca cioè, non perché gli salvava la vita, ma proprio per il contrario, perché li salvava dalla vita, da quel miserabile residuo di vita, e di quale specie di vita, che poteva restargli da vivere a quei mummioni oramai a culinterra, chi per vecchiaia intartarata, chi per soprassalto di guerra che aveva fatto vecchia, se era ancora giovane, la loro vecchiaia, col privarli di barca e di varo, e chi contempo per assalto di vecchiaia e soprassalto di guerra con conseguente privazione di mare: barca od arca, perché li salvava dal restante malo campare a cui erano oramai destinati, li salvava dal vedersi, come paralitici sopra la sedia, portati e levati, mattina e sera, dalla marina. Li salvava con la fame che si pativa, dal pensarsi di continuo come bocche inutili, mangiapane a tradimento, li salvava insomma, da una vita di vermi di terra, che chi lo sapeva quanto durava ancora, per una morte da pellisquadre, svelta svelta.

E difatti, quando Ferdinando Currò e i nonnavi della sua chiumma, per scampare dal diluvio, da quel diluvio di vita, se la pensavano alla coatta e varavano ad arca alla rovescia, a perdimento salvamento, era quella allora, la lancitta che varavano. E quando la Borietta tornava da quel primo servizio e il signor Cama, per non fargli venire a qualcun altro quella tentazione, decideva di metterla agli appoggi davanti alla porta del suo casotto, quello stesso ritticchio di sdiluviamento gli veniva pure a Caitanello. Caitanello però, pigliava conzo, lana di Mongolia e pugnaletto marocchino, come s’armasse per tonni palamiti spada verdoni smerigli e fere, come volesse cioè mascherare ai suoi stessi occhi che non varava per morte, ma per sorte, per tentare la sorte cioè, che varava insomma, come sempre, come varò, vararono sempre prima, per pigliare pesci, buscarsi la giornata, addobbargli la pancia a quelli ancora muccusi: e invece, tanto per non smentirsi, per fargliela sotto gli occhi al signor Cama, calava la lancitta dallo sperone diretto sugli sprofondi del mare della ’Ricchia, cominciava da lì a vararla a bar’arca la lancitta, a perdimento, non a salvamento di vita, a vararsi insomma, non solo per morte, ma alla morte.

La bar’arca doveva forzatamente, fatalmente venirgli ispirata di là, dal precedente e solo dal precedente di questo don Ferdinando e di quest’arca chiamata Borietta, dall’usabuso che Ferdinando Currò e i suoi mummioni ne avevano fatto in quel senso o controsenso. Se poi a don Ferdinando e alla sua comarca si aggiungeva Caitanello, anche se lui diceva di no, diceva che non aveva varato a quel fine, a quella fine, e faceva intendere quasi quasi d’avere varato per incontrarsi, scontrarsi con quel Manuncularais, pareva proprio che non ci potesse essere più bar’arca di quella lancitta, che era come non facesse altro che andare e venire di mare, portando questo e quello, mummioni ormai fatti, incartapecoriti, e mummioni ancora verdi, a morire o a tentare di morire, come se quella, anche quella per loro, era ancora un’uscita a mare, una delle tante della loro vita.

Qui, a questo punto, come se giustappunto qui, a questo punto, doveva e voleva arrivare col suo ragionare sopra l’arcano dell’arca, arca che gli svelò quel cannadastendere, ’Ndrja si sentì dire come soprapensiero, come se chi parlava era uno, un altro, e lui era chi sentiva, si sentì dire: però pure don Luigi, pure lui, pure uno come lui, lui Luigi Orioles, è qua, qua che già si lapidaria dolidoliandosi tutto, tutto ma come senza vero dolore, pure lui, uno come lui, è qua e già non è più qua, è qua e già in punto di farsi portare a morire da quella lancitta in quel mare dilà, il mare che per lui fu ma non doveva essere più il mare della Nonsenseria.

Queste parole le sentì che le diceva, però non come uno che pensa ad alta voce, bensì come uno che parla in sonno e il suono della sua stessa voce lo sveglia sotto l’impressione che gli sta succedendo qualcosa che non pensava, che mai poteva pensare che gli succedeva, e ora invece gli succede e come, siccome gli succede, con quelle parole, quello che è, l’allarma.

Fu sotto quest’impressione che istintivamente si girò all’indietro, come per appurare se la Borietta era ancora là, sullo sperone, dove il signor Cama l’aveva fatta issare ancora una volta, dopo la sblasata di Caitanello, anche se mezza sconquassata dai colpi di coda di Manuncularais e compagnia bella.

Ma la Borietta poteva mai trovarsi più là? Si era scordato di quel tale Dumdum, di quel testadimorto, quel carnevenduta, dumdumbombardaro, micidiatore di abissini e bomboattaro di pesci e pescibestini? Se lo scordava che la Borietta era scomparsa con la comparsa, anzi ricomparsa e scomparsa di quel testadimorto? Se lo scordava, cioè a dire, che Dumdum, dopo avere bomboattato l’orcaferone dall’alto della ’Ricchia senza che all’animalone gli passasse nemmeno per la prima pelle, all’avvicinarsi dello zatterone, se l’era dovuta filare verso il duemari, coi due riatteri che l’avevano ingaggiato, per poi tornare però, senza quelli, ma al completo di armi e bagagli, e cioè con esplosivo, cariche di esplosivo, micce, detonatori e boatte, e con moglie allettigata e figli, e accamparsi zingarescamente sulle sabbie nere, fra gli schifi lasciati dai soldati su quella testa d’imbarco, come avesse architettato di bomboattare ancora e per suo conto l’orcaferone, e sicuro di sfracellarlo e arenarlo, arraffare di quella montagna di carne fetente, quanto più potevano, lui moglie e figli, e l’indomani mattina invece erano scomparsi lui moglie e figli e con lui, per lui, per opera sua, c’era poco da sbagliarsi, era scomparsa pure la Borietta e d’allora se n’erano perse per sempre le tracce? Se lo scordava che doveva essere successo questo, successo che quel testadimorto, quella feccia dell’umanità, aveva fatto la bella pensata di vararla per portarsi a tiro dell’orcaferone e scotrumbargli di sopra le sue bomboatte, successo cioè che lui, nell’intenzione sua, la varasse ad arca sua personale, familiare, la varasse, a senso suo di spratico, al senso antico, ad arca sopra il Diluvio, e quella invece, ormai messa a bar’arca, a verso avverso, ad arca sdiluviante, gli aveva pigliato la mano e aveva fatto a senso suo, nel senso e controsenso di don Ferdinando Currò e dei suoi mummioni, e l’aveva fatto a tal punto, che sdiluviando Dumdum e famiglia, si era sdiluviata pure lei.

E qua, mentre la Borietta gli spariva di mente come negli sprofondi dello scill’e cariddi, sentì, tuttuno, il silenzio come gli faceva ronzio all’orecchio, pieno, sino all’istante prima, di quello sciacquìo attuffato, di mare squassato, che faceva sotto quel carico lordone, quella lancitta che, anche se legnuzzo o nocella, giocarello di muccusi che impennavano a mascoli, era, era, ma ora non era più, l’ultimo avanzo di quella stirpe infelice, quella delle barche dello scill’e cariddi sterminate dalla guerra, ebbe allora, in primis, l’impressione, di nuovo come prima, come di sentirsi dire come se un altro parlava e lui sentiva che quello era il suo proprio cogitare fatto parlante; solo che quello che ora si sentiva dire, anche se era come il seguito di quello che si sentì dire prima, gli fece l’effetto come di sentire per davvero un altro. Perché, si sentì dire: e se quel don Luigi là, quello che oreocchiando quel cannadastendere, mi figurai pure lui per un mummione, per un mummione, pure lui, fatto, sfatto dalla guerra prima del tempo suo, un mummione insomma, che era come un fassimile di Ferdinando Currò, quel don Luigi là, che per essere tale e quale, perlappunto, a don Ferdinando, già se ne sta qua, sullo sperone, in faccia al mare, che aspetta, pure lui, e l’aspetta anzi l’implora: ’arca, ’arca, una barca, caiccone o anche legnuzzo di lancitta, pure lui, come in procinto d’imbarcarsi pure lui per quel Mare dilà, quello che lui stimò, chiamò sempre della Nonsenseria, allora, là, qua, a furia d’aspettare, se è mummione ancora acerbo, verdello, mummione fatto, sfatto dalla guerra prima degli anni suoi, si farà mummione bello maturo, maturo, per davvero sfatto.

Le parole stesse, e le idee stesse, le frasi stesse, che si sentì, sentiva dire a riguardo di don Luigi, lo lasciarono come insalanito: da insalanito però, rispetto a quello che come in un lampo si vedeva, rivedeva che era sino a un istante prima, si sentiva i pensieri che pensava che gli si muovevano in mente, veloci veloci, naturali, come solo i pesci nel mare. Perché, coi pensieri che ora pensava: m’astraetti di mente, si diceva, m’astraetti di mente sino al punto di fare tale sbaglio, o di pigliare tale abbaglio, di fare insomma tuttuntale sbagliabbaglio, oreocchiandolo, come fosse vangelo, sopra le labbra di quel cannadastendere là di fronte sotto le tre palme, lo sbagliabbaglio, sarebbe a dire, di un Luigi Orioles che solo perché, per il fatto di ripetere ’arca, ’arca, prima me lo figurò mummione, mummione pure lui come Ferdinando Currò, e poi, per essere in carattere, me lo figurò là, qua, come un’anima persa in vista al mare, che aspetta, s’aspetta d’imbarcarsi, di potere levare l’incommodo, pure lui, di vivere, di viversene come vive, levando pure lui il culo dalla sedia.

M’astraetti da quell’arca, arca ogni volta, pigliando quell’arca, arca proprio per il verso più contrario a quello di un Luigi Orioles, mummione che s’increscette di vivere, che implora ’arca, ’arca, un legnuzzo qualsiasi per andarsi a subissare nel duemari: da solo, nel suo solo interesse percosìdire, che è, sarebbe, se uno ci riflette, la cosa più contraria a lui: m’astraetti.

M’astraetti, stranezza grande, da quell’arca, arca, pigliando, sarebbe a dire, il suono per la cosa, per come mi sonava all’orecchio, per la cosa che sonava; arca, sarebbe a dire, e pigliando st’arca tutta a dolidoli come segno, prova provata, infamante tuttuno che straziante, di un Luigi Orioles che si pigliò invidia di Ferdinando Currò e dei suoi mummioni.

M’astraetti insomma come se non lo sentii, se non lo sapevo che quella parola lasca per allascare l’arca, era la barca che allascò per figurarmi a me quale lontananza si fece con la guerra fra la barca e la mentalità dei pellisquadre.

M’astraetti invece proprio perché lo sentii, proprio perché lo sapevo che quell’arca, arca era la barca, perciò lui fece allascallasca proprio per farmelo sentire e sapere a me, a me, per figurarmi anche per la barca, percosìdire, mia, barca che dissi ordinavo a don Armandino dandogli per acconto le mille lire che mi darebbe quel Maltese se gli vado a fare quella regata a Messina, per figurarmi quale lontananza, doppia lontananza, fra quando don Armandino ci può consegnare la palamitara e il bisogno che se ne sentono st’amici pellisquadre accomarcati qua, per figurarmi se li posso, se li potevo mai tacitare.

Ma non solamente e unicamente per questo, m’astraetti, non solamente e unicamente perché mi figurò da vero capitano, da capitano che, come disse sempre lui, si vede in tempesta se è capitano, ma lui in più da capitano che è, capitano si fece vedere, grandezza di capitano, l’allascallasca che fece della barca sino, persino dopo che l’allascò a bar’a, a quell’arca, arca là, come a dire la barca allascata a finimondo, a finimondorioles.

M’astraetti, dopo, nemmeno a dirlo, perché don Luigi faceva la sua parte di loquent’eloquente, da assoggettato alla volontà della maggioranza, uno dei suoi sacri principi, però, faceva la parte di fare persuaso il sottoscritto a domandargli quel tale favore al Maltese, però, a costo di fare, come fece, la sua parte di loquent’eloquente, tutta una misdea di smorfie baccagli alfabetimorse, a me, e me ne scandalìo solo ora dell’onore che mi fece, non mi trattò mai da minoranza di fronte alla maggioranza, proprio perché poteva dirmelo papale papale, chiamarmi: ’Ndrjuzza vieni qua, senti, facci fare sto favore da quel Maltese, e invece no, mi trattò sinora, sempre come mi dicesse: decidi tu.

Per questo m’astraetti dopo che mi figurò la lontananza della barca con quell’allascallasca: perché quella, per lui, era parabola, parabola, sarebbe a dire, che significa tarantola ballerina. Era cioè, come se a quel punto gli diceva: la parabola è la barca che si fece lontana, come inesistente, la tarantola ballerina, di conseguenza, qual’è, quale può essere, ’Ndrjuzza caro, ’Ndrjuzza del mio cuore?

C’era un gran silenzio, ora, lassòpra sullo sperone, e ’Ndrja i pensieri che pensava veloci veloci in mente come pesci a mare se li sentiva come se gli correvano dalla testa a ogni altra parte del corpo, ma in specie agli occhi che ora lasciava liberi di guardare, guardarsi davanti, davanti dove guardavano gli occhi di tutti i pellisquadre accomarcati sullo sperone, fissi fissati, come incantesimati. Poi ’Ndrja, nel grande silenzio che c’era lassòpra sullo sperone, toccandosi gomito a gomito con don Luigi, aveva la sensazione quasi di pesare, soppesare com’era immenso, immensamente pesante, contempo che leggero, quasi una piuma, credette a orecchio di oreocchiare di nuovo: ’arca, ’arca e come d’istinto, girò gli occhi allora, occhìando verso don Luigi là affianco. Lo trovò, anzi se lo trovò, quasi faccia a faccia, tutto impupillato, impupillato e ammutito come se lo aspettava, e quasi nello stesso istante che ’Ndrja lo guardava, incalcandosi ancora di più sotto, dentro, addentro alla figura ammassicciata, fu come si lasciasse cadere di scena, dalla scena addirittura del mondo dei vivi: con le palpebrone che gli calavano sulla luce degli occhi guardando ’Ndrja per l’ultima volta fisso fisso, col biancore delle vavarelle sottinsù come Cristo sulla Croce, come gli cadesse dentro gli occhi a lui.

Gli spariva così, come di davanti agli occhi, quando ’Ndrja gli vedette la mossa che faceva colle labbra, gli vedette o credette di vedergli, questo non ci tenne ad appurarlo, perché non era quello che contava in quel particolare momento per lui: quello che contava e contò, era il fatto che l’arca, arca che di nuovo, da prima di girarsi gli occhi a guardarlo, oreocchiava, o l’oreocchiava là sulle labbra di don Luigi o l’oreocchiava lui dentro di sé, della sua mente. Perché, o in quel momento o prima, solo don Luigi potette ripeterla tanto, quell’arca, arca, quella barca lasca, lasca losca, ripeterla anche quando m’astraetti, anzi specie allora, specie allora perché questo che mi succede, che mi sta succedendo e che per me era in mentedei, mi dovette, potette succedere proprio e solo allora che m’astraetti solo a questo fine e così successe che non me ne scandaliai prima, solo don Luigi me la potette ripetere tanto nel tempo che m’astraetti, che fu come se quello per cui m’astraetti, mi successe proprio quando m’astraetti; fu, percosìdire, come se mi passò parola, mi passò quella parola lasca, losca: ’arca, ’arca, e m’investì della parte mia, dicendomi: decidi tu.

E io ora, qua, minoranza maggioranza, fu come se già decisi, decisi quello che mi successe, succede dentro, dentro la mente, dentro gli occhi, che è come se la parola che mi passò o non mi passò don Luigi, era quello che era destinato, che ero destinato che mi succedeva a me: perché è come se quell’arca lasca, losca, fu destino che l’allascai, nel modo che dovevo, nel modo per cui ora mi pare che mi fa come un groppo in gola e mi soffoca se non la dico, se non la sputo, subito, subitissimo, ecco: orca, orca, orca, orcarca.

Sicché, ora, veniva a transigere, transigeva con se stesso, con gli altri, transigeva con la vita e la morte, transigeva, perché per lui si rivelava impresa impossibile, tormento e pena, fare il padrefamiglia, decidere cosa è bene e cosa è male per gli altri, decidere ed agire in conseguenza, decidere che il male, alla finfine, è scegliere la morte contro la vita, che è così corta e passeggera, e non così triste, così miseranda, la vita che si passa sopra una barca, un’arca, dentro una bara, varo su varo. La barca della vita si scopre sempre più arca, sempre più bara che va incontro alla morte, la quale è lunga, senza fine e c’è sempre tempo a morirla.

S’era persuaso? E loro fecero, facevano di tutto per spersuaderlo.

«Però, dico io, ci possiamo fidare?» li sentiva dire alle sue spalle, ora questo, ora quello, chi precisamente non importava più ormai. «Va be’ che quello è un signor Mister, ma lui a sua volta ci fa a noi il favore che ci dovrebbe fare? Che ne sappiamo noi che dopo che ’Ndrjuzza gli dà piacere, non ci dice: e ora pigliatevelo nel mazzo? D’altra parte, ’Ndrjuzza è un giovanottello buono per fare il servizietto, ma non per dirgli: vossia vede che il servizietto glielo faccio a un patto e il patto è questo.»

«Ben detto» fece un altro in appoggio. «Ci vorrebbe per forza che ’Ndrjuzza gliel’accompagna uno di noi, al signor Mister, uno ’sperto vissuto, glielo accompagna e gli dice: vossia vede? qua bello pronto col palo di ferro c’è il suo beniamino, la passione sua, e vossia si può finalmente levare la voglia, dopo però, vossia ci deve dare la sua parola che ci fa a noi un certo piacere.»

«Gliel’accompagna don Luigi, nemmeno a dirlo» intervenne un altro. «Don Luigi, lui, gliela fa lui la parlata al signor Mister. Lui gli fa la parlata e ’Ndrja gli dà l’incrignata.»

«Tanto di cappello a don Luigi» tornò a farsi sentire uno dei due di prima, «però, qua mi pare che Artù Palamara gliela dovrebbe fare lui la parlata al signor Mister. Cosa sua è questa.»

«Per la verità» fece una voce nuova, «da come parlò prima, pure io penso che Artù Palamara lo mette come vuole il signor Mister, lo mette e quando lo lascia lui, ’Ndrjuzza va e lo trova già messo a culapponte.»

«Don Luigi però, ha presenza, è di figura» ribatté quello che prima aveva proposto don Luigi, «e Artù Palamara ha parola magari, ma presenza no. E chi gli fa la parlata al signor Mister, sentite a me, deve avere presenza, portamento, imponenza di figura, sennò a quello la parlata da un orecchio gli entra e da un altro gli esce.»

«Allora, si potrebbe fare così: si presenta don Luigi, si presenta però, con la parlata di Artù Palamara, senza levare né aggiungere.»

Sicché, si diceva ’Ndrja, s’alterarono sino a questo punto, s’alterarono che non c’è più limite, non c’è più luogo a meraviglia? s’alterarono al punto, da ridurre a così basso rango quella testaricca, quella mente di Salomone, al rango di ruffiano, di chi gli va a fare la parlata a uno che lo deve pigliare nel baksaide da un altro: disponevano d’un Luigi Orioles come di uno sciacquapalle, per spalmargli la vasellina al signor Mister.

Ma c’era di peggio, c’era che lo avevano sdegettato più in basso ancora. Difatti, scartavano lui come parlatore e gli preferivano un boccazzaro come Arturo Palamara, anche se a stretto riguardo di quella infame parlata, non c’era forse niente da dire, non era cosa sua, cosa d’un Luigi Orioles, ma cosa invece d’un Artù Palamara: e scartandolo come parlatore, che pigliavano di lui? la presenza, l’imponenza di figura. Avevano cioè la pretesa, il barbaro coraggio di pensare di potersene servire ormai solo come cavallo di cartone, cavallazzo di parata, pretendevano che un Luigi Orioles ci mettesse solo panza e presenza, pretendevano che si mettesse in bocca le sboccatezze porcariose d’un Artù Palamara e gliele ripetesse al signor Mister parola per parola, senza levare né aggiungere, lui, un Luigi Orioles. E c’era più mondo?

S’era persuaso, ma a sentirli, non c’era da spersuadersene? O spersuasivamente, c’era da persuadersi, senza farsene nessunissimo scrupolo, a dargli senz’altro quello che volevano, a fargli arenare là davanti l’orcagna e che ne facessero quello che più gli piaceva, perché tanto, erano alterati a un punto tale oramai, che forse nemmeno con l’orcagna arenata si potevano alterare di più.

Ancora una volta spiò verso don Luigi con la coda dell’occhio, ma cosa che mai più si sarebbe aspettato, stavolta se lo trovò, occhi negli occhi, che lo guardava come se lo aspettasse, come se l’aspettasse.

Nello sguardo, nell’impostatura d’occhi con cui lo guardava, ’Ndrja credette di leggere tante cose e tutte in una volta, e anche se queste cose ce le vedette solo lui, che differenza faceva? non era in fondo, la stessa cosa? se lui ce le vedeva, non era come se ci fossero? Cambiava forse il senso della cosa o diventava invece più profondo, meno profondo, più vero, meno vero? In una cosa del genere, non era solo quello che contava, il senso? E il senso dello sguardo, dell’impostatura d’occhi con cui don Luigi stava a guardarlo, era questo per lui. Capisti ora? sembrava dirgli. Ne facesti ’sperienza? Lo vedesti a che stato sono? Ti capacitasti ora come li impallò l’animalone? Lo vedettero e s’incantesimarono. E non t’illudere che si scantesimano tanto presto, non ti credere che sta fissazione che li pigliò, gli passa ora, subito. Mi vedesti a me, no? Mi vedesti che spettacolo ti detti? Ci può essere esempio meglio o peggio di me? Sebbene contrario sempre in vita mia, anzi nemico giurato, come tu ben sai, a ogni abominio di pescebestino, fera in primis primissimo, mai e poi mai mi potevo persuadere a questo gigantazzo, fatto tutto, di dentro e di fuori, a ferone, se non era che mi scandaliavo che la maggioranza lo tirava e arenava qua davanti con occhi, pensieri, sentimenti, sensi. Con la morte nel cuore dovetti pigliare atto di quello che gli scapricciava ai giovanotti, non solo, ma darmi pure daffare, per via di ragione e di ragionamento, con quell’invaiolato, per ispirarti a te traverso lui. Sì, perché, caro Luigi, mi dissi, qua il parlatore sempre tu fosti, parlatore, bene a sapersi, solo per il fatto che qua un altro che sa mettere due parole in fila non c’è, e se stavolta l’idea tua non collima con quella di tutti gli altri, questo non ti autorizza a disertare e privare gli altri, cioè la maggioranza, del tuo ragionamento e della tua parola, dopo che nemmeno tu ricordi da quanto, da quando, ti fa l’onore di considerarti sua testa pensante tuttuno che bocca parlante. No, caro Luigi, non puoi tirarti indietro, ritirarti a mutangolo, non puoi mostrarti risentito per il fatto che, nolente nolente, devi fare la tua parte di sempre. Eh, caro Luigi, non è sempre festa. O ti vuoi arrogare il diritto di averle solo tu le idee, le idee giuste, decretando che le idee sbagliate le hanno solo gli altri? Eh, Luigi, Luigi, tu te lo scordi il detto: tutti d’una ventre ma non tutti di una mente? E ti scordi che sei uno, unitto, con una e una sola mente, che per quanto tu te la vanti, non è la mente di Salomone, mente di tutte le menti, sei uno, unitto, mentre loro, i giovanotti, sono i più, i piùpiù, sono la maggioranza, sono la mente a maggioranza? Rendo l’idea, ’Ndrja? Non lo vedevo lo sfruttamento di quell’orcaferone, né di conseguenza vedevo l’arenamento dell’animalone: così, potevo mai pensare, farmene pensiero che il suo arenamento si poteva ottenere solo per opera tua? E tu intanto eri ignaro di tutto, anche questo c’era, anche per questo non condividevo il loro punto di vista: perché, a te, pure a te, c’era forse bisogno di dirmelo? mi toccava a me venirti a fare la parlata, macché parlata, l’arruffianata, l’arruffianata per dargli sazio a quel Maltese.

Era davvero come gli si leggessero negli occhi queste parole, questo parlare, e glieli poteva leggere anche un analfabeta perché, in alta o bassa fortuna, quello, era sempre quello lo sguardo di Luigi Orioles, sempre ricco, sempre pieno, pieno come un uovo, di loquenz’eloquenza.

Potevano mai sapere che lui ci aveva già pensato da solo, appena visto comparire il Maltese, pensato a fargli arenare l’orcaferone? A saperlo, ora, si sarebbero mangiate le mani. Si era preparate persino le parole per domandargli quel favore al signor Mister perché, sinché non era salito di scena don Luigi, quella, lui la riteneva una gran trovata, anche se l’idea d’origine, se ne persuadeva sempre di più, aveva dovuto ispirargliela la vista di Caitanello, che nella cameraperdormire si dava tutto quel daffare di mano, trinciando strisce su strisce di mosciame da quella ventresca di fera, anche se suo padre, stando alle sue parole, l’unico e solo vero daffare che smaniando si desiderava, e che poteva sanargli quella specie di ferita senza sangue, quello spacco a stimmata che si sentiva nel palmo della mano, era una stretta di mano, la stretta d’un’altra mano, e ’Ndrja poteva dirlo se ci smaniava, poteva dirlo con prova, perché ne aveva fatto ’sperienza quando gliela aveva stretta lui, la mano, e lui aveva sentito come si sfogava, come gliela stringeva da affamato. Ora, stretta di mano a parte, se con una ventresca di fera Caitanello riusciva a darsi tutto quel putiferio di daffare che s’era visto, ai pellisquadre, tutti quanti erano, con quella enormità di orcagna, c’era da pensare che il daffare di mano gli doveva uscire dagli occhi. E qui era lo sbaglio, qui difettava la sua trovata: perché non era questione di piccolezza o di grandezza di daffare, era questione invece che Caitanello, il daffare se lo dava sopra la fera, e quindi era nel suo, si dava il daffare di sempre, pellesquadra contro fera, pellesquadra come quando faceva spubblico di fera, anche se lui, là, Caitanello, lo faceva con ventresca invece che con cervello. Ma del resto, che altro c’è nella fera? che altro è la fera, tutta e in tutto, la fera? che altro, fuorché cervello e ventre ventresca? Appunto per questo, anche se il trinciamento della ventresca a mosciame è opera di mente e di mano delle femminelle, si può benissimo dire che è una specie di spubblico, spubblico fatto per mano delle femminelle sopra l’animale che gli fa mangiare i gomiti ai loro uomini, spubblico femminino, in una parola, ma lo stesso Caitanello, intappato là, nella cameraperdormire, così strano, così fuori di posto e fuori di luogo a vedersi, e a vedersi che faceva quello che faceva, non aveva qualcosa di contrario alla sua natura, qualcosa cioè di femminino?

Col daffare invece, che venivano a pigliarsi con la carogna dell’orcaferone, anzi con l’oceanica orca orcinusa, con quel tremendo essere dell’altromondo, con la stessa Morte marina, lei stessa, fenomenale evento, da non credere nemmeno ai propri occhi, morta, mortissima, per mano manuncula di fere, poteva dire altrettanto ognuno, dire cioè di essere nel suo, nel loro, potevano dire di darsi il loro daffare di sempre, daffare di pelle per pelle, di pellesquadra contro fera, contro quel nemico d’ogni giorno? potevano dire che era come fare, per fare spubblico di fera? E d’altra parte, senza fare pesare sulla bilancia il daffare con fera, il daffare come spubblico, stando solo al daffare di mano, al daffare in sé e per sé, al daffare come allianamento, come diversivo, potevano dire forse che quello con la carogna dell’orcaferone era daffare così per loro, daffare puro e semplice, daffare per daffare, insomma, daffare stesso, stessissimo che allianarsi, daffare di mano, allianarsi di mente? Come potevano dirlo se d’origine non avevano visto altro che l’affare sotto il daffare? Non daffare per daffare, ma daffare per affare, bisognava dire: perché l’orcagna doveva apparirgli come una miniera di pelle e pellame, carne e ossa, olio e grasso, come una fabbrica di cucchiai e forchette e coltelli, di pettini e di zoccoli. Doveva apparirgli, forse, più miniera e più fabbrica l’orcagna a loro di quanto gli potevano apparire le carogne di pseudorca agli omicelli con i capelli alla bebè che si vedevano in fotografia nel libro del signor Cama, perché quegli omicelli, se una volta l’anno facevano tutto quello scialapopolo di pseudorche, non era per specularci che lo facevano, bensì per campare, o era più giusto dire, per scampare, non per smerciare carne pelle ossa olio grasso, bensì per mangiare, mangiare e farsi una riserva che doveva durargli sino all’altra passa e passata d’animaloni, e cucchiai forchette e coltelli, pettini e zoccoli che si facevano con le loro mani, non li facevano per venderli, ma li facevano per usarli loro: mangiarci, pettinarsi, camminarci loro.

Ora, qua, potevano dire che il loro affare, l’affare che loro si speravano fare con l’orcagna, era pure il loro affare di vita o di morte, o era affare per affare? Erano forse con l’orcaferone nel loro verso di sempre, nell’identico verso in cui erano con la fera? Facevano forse spubblico dell’orcaferone, come lo facevano con la fera, con quello stesso spirito ardente, con quello stesso animo? Pigliavano forse da quell’orcaferone ditate vomitevoli di cervello come le pigliavano dalla fera, veleno contro veleno? Oppure, per mano delle loro femminelle previggenti, perché per le femminelle anche sullo scill’e cariddi è sempre Mare di Bering, è continua guerra di miseria, trinciavano strisce di ventresca per salarle e seccarle a mosciame? Oppure trinciavano strisce di ventresca come Caitanello nella cameraperdormire, con quella sua caparbiosità come di dare sfogo alla sua mano destra e contempo al suo accoramento, alla sua infelicità di Granvisire, anche se all’apparenza, appendendo le strisce di ventresca come per salarle e seccarle in un secondo tempo, pareva dare ad intendere che la ventresca di fera, lui, se la travagliava veramente a mosciame, non a sfogo? Insomma, avevano forse con l’orcaferone qualche antica, giornaliera questione personale come l’avevano con la fera? O era solo questione di nome, del nome ferone che gli avevano messo all’orca e che veniva da fera? O era per meglio dire, questione di coda, coda che unici nel mondo marino, fera e ferone, loro due soli, avevano di piatto e non di taglio? Pretendevano dire forse che per questione di nome e di coda si sfogavano della fera sopra l’orcaferone? O ci speculavano: speculavano sulla questione che avevano con la fera per speculare sull’orcaferone? Pensavano di speculare a parole sulla carogna dell’orcaferone pigliando a pretesto la fera?

Ma col daffare dell’orcagna non erano per niente nel loro verso, nel loro verso generale di sempre, né in quello particolare di Caitanello. No, non erano nel vero, giusto, naturale, spartano verso della loro vita e del loro mestieruzzo, erano invece nel verso avverso e traverso del vecchio pellesquadra coi baffi a manubrio che su quella marina taureana dove la rena non aveva ancora sommerso le rovine della casamatta, aveva visto scuroscuro, come uscisse dal mare, tirandosi dietro il suo cavallone bianco, con quella fera decapitata che sgocciolava sangue e i due bidoni pieni d’acqua salata, che con rossore di faccia andava a vendere ai cardoni di montagna, spacciando la fera per tonno e l’acqua di mare per acqua purgativa: erano, in altre parole, controverso, controverso in ogni senso rispetto al verso della loro vita e del loro mestieruzzo, rispetto al verso del mare, cioè a dire: oramai non erano né pesce né carne, gente che non si poteva dire più pellisquadre e ancora non si poteva dire riatteri, gente cioè che non faceva più il loro mestieruzzo e non faceva ancora quel mestierazzo, gente che mentemente usciva già e s’allontanava di mare, ma di fatto era sempre lì rivariva, con le gambe a mollo, sulla linea nerastra dei rituffi di mare, né veramente a mare né veramente a terra, stracquate, fuori dal loro verso.

S’era visto quanto ci aveva messo a scandaliarsi di questo, lui, lontanissimo com’era dall’idea, s’era visto che aveva dovuto vedere all’opera il pescepilota di quelle pelli di squadro, vedere l’opera che faceva don Luigi a visiera bassa e visiera alta, sino all’ultimissimo istante, alle ultimissime parole, e s’era visto quanto gli era costato scandaliarsene, scandaliarsene e contempo non fare la faccia scandalizzata e col tempo pigliare per l’ala don Luigi con l’arenamento oramai sulle labbra, e a completamento di tutto, gettandosi alla gola dello scagnozzo per mascherare la cosa.

E ora, dopo quello che si era visto, poteva mai più pensare a fargli arenare l’orcaferone dal Maltese e doveva essere lui, proprio lui, ad avviziarli, a procurargli quell’affare che fatalmente finiva di alterarli?

S’era visto, diceva, ma chi l’aveva visto, chi gli aveva guardato dentro, chi era stato capace di leggere nella sua incazzatoria, ma specialmente sotto l’incazzatoria, dove quella voce a dolidoli ripeteva: «Non è giusto, non è giusto…»? Lo stesso don Luigi, per essere don Luigi, aveva capito assai, ma solo alla fine e non tutto.

D’altra parte, lo capiva benissimo, doveva essere un indovino, don Luigi, per trovare l’indovinaglia, la spiega di tutto il suo comportamento, da quando lui gli aveva sparato il suo primo occhiolino, salendo di scena col suo traccheggio di teatrante, sino a quando si era gettato alla gola dello scagnozzo come per strangolarlo, ma in effetti per impedirgli a lui di concludere, di dire: «…bbe arenarci l’orcaferone, quell’orcaferone là». Gli era passato per la mente a don Luigi che ci aveva già pensato lui a fargli arenare l’orcaferone? E l’aveva sospettato che la sua incazzatoria nasceva anche da questo, dal fatto cioè che lui aveva pensato all’arenamento dell’orcagna come un puro e semplice daffare da dare ai pellisquadre? oppure sospettato che aveva potuto pensare a questo, a questo che significava: o che lui era tornato di guerra più ingenuo o che era tornato più alterato di loro, pensare a questo dopo l’illustrazione che il signor Cama gli aveva fatto dell’orcaferone, più o meno, come di una miniera, più o meno come di una trovatura, un affarone di tre o quattro tonnellate di stazza, lunghezza metri quindici circa, e circa sei la grossezza, un affarone sfruttabile tutto da capo a coda? L’aveva sospettato, insomma, che aveva pensato a quello dopo questo, pensato che pure i pellisquadre pensavano all’animalone arenato sulla loro marina come puro e semplice daffare di mano, diversivo, allianamento? E chissà poi se l’aveva sospettato che la sua incazzatoria nasceva anche dal fatto che lo doveva a lui, a quel mai visto prima, mai sentito né visto don Luigi, al fatto che doveva dirgli grazie a lui, a lui ridotto ad accettare quella scena di bassa teatranteria, lo doveva a lui se gli si era illuminata la mente vedendo allora e solo allora, in maniera chiara e lampante, che razza d’improsatura si sarebbe rivelata all’atto pratico quell’immenso ammasso di pelle carne ossa grasso arenato sulla loro marina, che razza di effetti catastrofici poteva avere sui pellisquadre, sulla loro mentalità, sul futuro del loro mestieruzzo, che era come dire del loro stesso futuro? Gli era bastato vedere all’opera lui, don Luigi, vedere come contempo si vergognava e si svergognava a fare quello che faceva, perché c’è poco da fare, chi nasce tondo non può morire quadro, gli era bastato vedere lui per avere un’idea del finimondo di conseguenze disastrose che potevano aversi per tutti gli altri ad orcaferone arenato. Questo, lo aveva sospettato don Luigi? lo sospettava che lo doveva a lui, ma pure contro di lui, questo? lo sospettava che gli era grato, grato però, in modo completamente sgradito? Lo sospettava, certo, per forza doveva sospettarlo, e sennò si riduceva in così poco tempo, quasi a vista, l’ombra di quello che era stato don Luigi Orioles: l’aspetto malatizzo, la faccia in pallore, gli occhi incavati, lo spirito mortizzo mortizzo, nemmeno uscisse dal massacrante giornaliero attacco di febbri di Malta che furono quasi per levargli la vita, e nemmeno a farlo apposta, il paragone gli andava a pennello col signor Mister che era causa di tutto, che era, pure lui per loro, una specie di quelle febbri di Malta.

Al punto in cui erano, che gli mancava per alterarsi tutto, in tutto e per tutto? Gli mancava il più, naturalmente, giusto l’orcagna, la carogna dell’orcaferone arenata: e gliela doveva fare arenare lui? glielo doveva alimentare lui il vizio, dargli sfogo lui? In altre parole, gliela doveva dare giusto lui una mano, una sola o tutte e due, a straniarsi e perdersi? Doveva entrarci lui se facevano la stessa fine del pellesquadra coi baffi a manubrio, se si riducevano a smerciare ai cardoni di montagna fera per tonno e come in conseguenza, acqua di mare per acqua purgativa? E non era da dire, fu e non sarà più, fu per una volta e poi mai più, fu perché si presentò l’occasione e dato il pessimo momento, non resistettero alla tentazione. Col bestino, una volta che si comincia, non si finisce più. Per lo scill’e cariddi, di qua e di là, esempi se n’erano avuti e non pochi, di gente che perlopiù, magari non c’era portata, ma che un giorno, col pescebestino, si gettava allo sbaraglio e dài oggi, dài domani, aveva pigliato il vizio e non se lo era levato più: perché il pescebestino è comodo, rende, frutta; perché fera, verdone, palombina o smeriglio, tanto per dire, non sono pescicelli di pochi chili, è roba di quintali e quintali, solo lo spada, il tonno, l’alalonga possono competerci per mole e fruttano altrettanto col peso, però spada, tonno, alalonga vogliono il loro periodo, la loro passa, mentre per quei mali soggetti è sempre periodo, sempre passa, o per meglio dire, passa e spassa, perché fera, pescecane, palombina o smeriglio, nello scill’e cariddi ci stanno allogati.

Ora, se il vizio del pescebestino si piglia in primis per il fatto che è di mole e frutta di peso, con quella enormità di orcagna, tonnellate e tonnellate di stazza, una mole d’animale che non finiva mai, un gigantazzo capace, tanto per orientarsi, di inghiottirsi tredici foche l’una dietro l’altra, ci voleva assai a capire che i cariddoti, intanto che lo smantellavano, lo squartavano e disossavano dalla testa alla coda, metro per metro, tonnellata per tonnellata, il vizio, non solo lo pigliavano, ma gli s’incalliva pure, gli si radicava, gli si radicava come l’avessero d’antico tempo, come dalla nascita.

Con un tale nero subisso, un tale finimondo di pescebestino, sventrando, sventrando, s’infossavano a tal punto nel vizio, che non importava se in passato, col bestino, non ci avevano mai, nemmeno in pensieri, bazzicato, perché in futuro ci avrebbero bazzicato anche per il passato. Perché così, così finiva, chi non c’era nato al pescebestino e sino a quel momento aveva sudato sangue, tutto fedele al bell’onesto del suo mestieruzzo, non appena scopriva come era comodo, come rendeva, come fruttava, ci si gettava all’orbisca, meglio o peggio di chi c’era nato e cresciuto, e issofatto si disamorava senza scampo del suo derelitto mestieruzzo e non ne volevano assolutamente e sprezzantemente più sentire. E non doveva insistere con la palamitara? La barca ordinata, l’unica cosa certa che gli restava, era la barca che pensava di ordinare: la barca, l’unico modo, se c’era ancora un modo, di riportarli al loro mestieruzzo, di ridargli il senso di quello che erano, pellisquadre e nient’altro che pellisquadre, e tutto all’inutile cercavano di straviarsi, di scapolare dal bell’onesto del loro mestieruzzo: perché, dall’essere onesti tante volte non si scappa, è come una condanna e in questo non fa tanta differenza con l’essere disonesti. E se arrivavano a capacitarsi della barca, a ripigliarla in confidenza di mente, dopo, ci scommetteva, se succedeva che gli nominassero l’orcaferone, tutti, dal primo all’ultimo, capacissimi di fare la faccia a meraviglia, e capacissimi magari di fingere di non ricordarsene nemmeno: orcaferone? che orcaferone?

Gli inglesi, in quel momento, giravano larghi, intorno al mare ribellato di bave rossonerastre dell’orcaferone, in un mezzo arco fra la marina femminota e Casablanca, come manovrassero per ripassare la linea.

Sino a quel momento, erano andati avanti indietro, velocissimi, ai bordi della grande macchia di sangue che a vista, ogni istante di più, s’allentava stingendosi nelle schiume del mare, dal suo rosso vischioso come minio a una specie di rosé caramelloso. Laddèntro, l’orcaferone andava confondendosi sempre più all’occhio, e c’erano momenti in cui si poteva scambiarlo per uno scoglio contornato di schiume, sotto rametti rossi di corallo e ciuffi verdi di alghe: lo scoglio, di tanto in tanto eruttava ancora dallo sfiatatoio quei vapori di sangue fumicosi, bassi bassi, e quelli soli segnalavano ancora la sua presenza in vita, ma segnalavano anche che quel vulcano andava finendo di eruttare, quella volta, una volta per tutte. Non doveva essere un bello spettacolo da vedere molto da vicino, tanto più quando lo si vedeva per sport, come nel caso dei marinai inglesi.

Era chiaro ora che lo zatterone non avrebbe più virato verso la mezzerìa: era chiaro ora oramai che puntava in Jonio, calando contempo da questa parte, per accostare e ripigliarsi a bordo quella cosazza fetente dell’invaiolato, ripigliandolo, capacissimi, con la stessa grazia con cui lo avevano lasciato gettandolo nel primo mare, con l’acqua che gli arrivava al ginocchio, e cioè senza toccare riva, aprendo e calandogli davanti il portello di entrata dello zatterone, obbligandolo a issarsi a bordo a forza di braccia, con le unghie e i denti.

In quel momento, ’Ndrja dopo uno sguardo circolare ai pellisquadre, cennando a Luigi Orioles e facendo l’occhiolino a Masino, con un sorriso, come non ci credesse per primo lui a quello che diceva, disse a suo padre:

«Allora, pa’, tu che dici? Gli vado a vogare a quel Maltese? Me le vado a buscare quelle mille lire?».

In quel momento, ’Ndrja aveva già deciso di non fidarsi del puntinato e lui di persona scendere subito a parlare col Maltese.

«Sentitelo com’è spiritoso» fece Caitanello. «C’informa però a cose fatte…»

«Come a cose fatte? Nemmeno cominciate, e qui c’è Masino per testimone. Eh, Masino? Non mi sembrò nemmeno degno di nota parlarvene lunedì, quando fu. Sì, c’era stata una mezza parola con quel Maltese là, ma così, su di un piede, eh, Masino? A me non mi veniva di crederci, mi pareva proprio una favola, sta storia che gli inglesi mi davano mille lire, per remargli in una corsa di barche, di barche, sarebbe a dire, una di marinai ’mericani, una d’inglesi, e una di messinesi: ma come, mi dissi, quelli ci pagano per andargli contro, ma è mai possibile? E non vi nascondo che pensai pure che forse aveva ragione quella muccusa di Marosa. Vuoi vedere, pensai, che inventarono questo trucco per pigliarci prigionieri di buon’a buono, giustappunto come si vocifera? Invece, pare proprio così, pare proprio vero che per quattro colpi di remi mi dànno mille lire.»

«Nzunzù» fece Caitanello con le labbra, e si poteva intendere tanto incredulità quanto scandalizzamento per quello che aveva sentito.

«E ora, com’è che la cosa ti persuase?» domandò don Luigi, rientrando così, percosìdire, nella normalità, come se anche per lui quella fosse storia nuova e questo, suo primo inizio.

«Eh, se quello lì, il Maltese, mi venne sino ai piedi, risponderà a verità la cosa, non c’è trucco, penso io. Si sarebbe scomodato sino a qua per pigliarmi prigioniero a me, personalmente a me? Deve essere invece, e in questo solo forse quell’invaiolato non fu menzognaro, che cercò, cercò, ma per quanto cercò riviera riviera, di giovanotti, di giovanotti di polso, coi calli belli in palmo di mano, non ne dovette trovare nemmeno quelli giustigiusti per fare una chiumma di palamitara e sicuramente fu allora che si dovette ricordare di me e pensando che ne valeva la pena, mi venne a trovare sino a qua. Sì, sarà vera sta regata e sarà vero che s’intestarono a volerci pure noi messinesi. Si vede che con noi ci proveranno più gusto. Eppoi, se pigliano tutto per sport, come giustamente dice il signor Cama, che c’è da meravigliarsi che ci pigliano a noi vogatori messinesi per farci insieme la regata? D’altra parte, ci può essere prova migliore, che sta regata è vera, delle mille lire che quello, il Maltese, mi mandò anticipate?»

«Sì, però, tu gliele rimandasti indietro» fece Jano Scarfì, senza fare capire se approvava o disapprovava.

«Io, quell’invaiolato, solo quello, il suo scagnozzo, gli rimandai indietro» precisò ’Ndrja.

«Quello, figurarsi, un infamone di quel genere, chissà che gli infascerà al Maltese» disse Caitanello.

«E quello, il Maltese, capace che cambia idea e non ti piglia più» fece Arturo Palamara.

«Quello, il signor Mister, lo sa meglio di tutti quant’è disonesto lo scagnozzo che si porta appresso» fece ’Ndrja.

«’Ndrja» fece don Luigi, poggiandogli una mano sulla spalla, ma stavolta ’Ndrja lo sentì, sentì quanto lealmente, come alleatamente, quasi come in antico, in quel gesto. «Come facesti, bene facesti.» Eppoi concluse, con fatalità: «Tanto, se dev’essere, sarà».

«E sarà, sarà» fece ’Ndrja. «E vossia lo sa meglio di me che sarà» aggiunse allusivo, come per dirgli: se vossia la faceva fatta che quello ci arenava l’orcaferone se glielo dicevo io, era segno, era e perciò è ancora, che quello di qua non salpa se prima non s’abbocca con me, se prima cioè non le tenta tutte per pigliarmi a voga.

«Insomma, tu non dubiti minimamente che quello lì, quel signor comesichiama, viene lui di persona da te, ora?» domandò Caitanello, col tono di chi era e sarebbe rimasto incredulo.

«Sì, pa’» rispose ’Ndrja. «Viene lui di persona, ora.»

Lo disse con un tono di solennità tale, che suo padre ebbe un accenno di riso, solo un accenno però, perché poi, vedendo le facce serie che gli stavano intorno, si fece serio, più serio anzi di loro, pure lui.

Aggirata la linea della ’Ricchia, lo zatterone stava ora accostando alla marina. ’Ndrja guardava labbàsso e anche i pellisquadre in apparenza guardavano labbàsso, ma poteva darsi che loro guardassero più lontano della marina, verso la mezzerìa, al mare bavoso e insanguinato dell’orcaferone, verso dove cioè continuavano a occhìare, a spiare, ognuno per conto suo, ora questo ora quello, come fosse più forte di loro, come se quella vista, fra le varie viste che viavia gli si presentavano, si dimostrasse per loro sempre la più attirante, sia che gli comparisse là davanti lo zatterone degli inglesi, dirottato dal vaeviene Cannitello Faro e sia che sbarcasse coi piedi nell’acqua quel puntinato là; sia che dalle palme arrivassero correndo quel vecchio con l’anima fra i denti assieme ai tre sbarbatelli e sia che s’ingiuriassero e venissero alle mani sbarbatelli con vecchio; sia che quello sciacquapalle salisse poi a fare il ciarlatano in mezzo a loro sullo sperone e sia che vedessero per la prima volta quella stranezza di lire, ossia Amlire; sia che ora lo zatterone accostasse di nuovo, sia per imbarcare il puntinato e sia per sbarcare lui, forse, il signor Mister Maltese in persona.

Per conto suo ’Ndrja, persuaso com’era che il Maltese sbarcava e sicuro come la morte veniva da lui, senza levare gli occhi dallo zatterone, stava con un piede in avanti, come si tenesse pronto a scendere dallo sperone. In questa posa, che dava un’aria come di noncuranza e di frettolosità a quello che diceva, si rivolse a don Luigi per domandargli:

«Voi che dite, don Luigi, con mille lire, contanti sonanti, al giorno d’oggi ci potrebbe uscire una palamitara?».

Don Luigi lo guardò fisso, guardò la compagnia poi tornò a guardare lui e disse:

«Al giorno d’oggi non so, ma all’epoca, all’epoca di pace, se gliela pagavi per contanti, don Armando Raciti di Galati Mamertino non solo te la dava, ma ti faceva pure uno sconto. Eppoi te la preparava per la sverginatura che ti ridevano gli occhi a vederla: tutta bella infiocchettata, con nastri e nappine, e pure i ceci abbrustoliti ti faceva trovare, e le noccioline americane e una damigiana di vino, insomma te l’offriva lui la bicchierata per festeggiare il primo varo. Ma chi se lo sognò mai di pigliare una palamitara per contanti, ’Ndrja caro? Mille lire, sane sane, chi le vedette mai?».

«Eh, ma ora le vede lui» s’intromise a sfottò Caitanello. «Capiste, don Luigi? Questo babbione ragiona come le avesse già in tasca le mille lire. Gli credette in tutto e per tutto a quello là, così, sulla parola, senza garanzie, niente. Non gli passò per mente invece che quelli, capaci veramente che vanno in giro pigliando prigionieri di buon’a buono e capaci che pigliano un tanto per prigioniero e così le mille lire che quelli gli promisero di dargli a lui, gliele fa buscare lui a loro, facendosi pigliare all’amo come un ammuccapastizzi.»

«Pa’, ora come ora, qua parliamo accademicamente, tanto per fare saliva» lo tacitò ’Ndrja, tutto sbrigativo, perché vedeva Maltese e scagnozzo, da zatterone a sponda scambiarsi parole. «Ora, io dicevo questo, don Luigi, dicevo: se per una ipotesi rincarò, e invece di mille costasse due, tre, non è che don Armando Raciti ci sputerebbe sopra a un anticipo di mille lire, eh? Ci starebbe, voi dite, mille lire avanti e il resto a credenza?»

’Ndrja, intanto, occhìava sempre in basso, allo zatterone, parlava e ascoltava qua come fosse già là.

«’Ndrja, io che ti posso dire con questa sorta di guerra che ci fu?» gli rispondeva don Luigi, aprendogli le braccia. «Là, a Galati Mamertino, con don Armando Raciti bisognerebbe essere, se lui campò, o con qualche altro mastro d’ascia, se lui non campò.»

«No, no, non sia mai» fece come d’impulso alle loro spalle, dal mezzo dei pellisquadre, una voce che non era di qualcuno dei pellisquadre o per meglio dire, non era voce di pellesquadra fatto, ma voce ancora di sbarbatello. Era cioè la voce di Masino, che se non poteva dirsi ancora pellesquadra di età e di nome, lo era però di fatto, lo era non meno d’un altro qualsiasi pellesquadra, dato che aveva preso il posto che don Letterio, suo padre, aveva nella chiumma, e col posto a chiumma, il posto a tavola, e col posto a chiumma e a tavola, il posto anche nelle camicie e nei pantaloni: e lo era, pellesquadra, non meno d’un altro pellesquadra che gli poteva venire padre, se non nonno, anche perché c’era da dire in primis che lo sbarbatello, dove lo toccavano, sul mestieruzzo, sonava, sonava sempre e sopra ogni corda.

’Ndrja non si meravigliò di trovarselo alle spalle: ormai, da quando era tornato, s’era abituato a trovarselo sempre nei suoi paraggi, come se il latte che l’Acitana gli aveva dato invece di sua madre, lo chiamasse di continuo verso il fratello di minna.

Là però, su quella punta di sperone dove stavano stretti rincugnati come acciughe nel cugnetto col sale, Masino si trovava come in una pressa fra Jano Scarfì e don Giulio Vilardo, e a stento, storcendo il collo fra quei due, riusciva a tirare fuori la testa.

’Ndrja e don Luigi, che stavano insieme a Saro Ritano, in prima fila, davanti a tutti, dietro al signor Cama seduto sulla sedia e don Mimì Nastasi nella gistra, girandosi a guardarlo, videro che stava ancora con la bocca aperta e gli occhi come s’aspettasse che si girassero a guardarlo, e pareva, per un verso, come dispiaciuto di avere detto quello che aveva detto, e per un altro verso, come dispiaciuto di non avere finito di dire quello che aveva ancora in mente di dire.

’Ndrja notò questo, in Masino, e questo, in Masino, lo notò pure don Luigi, ma lui, ’Ndrja, in quella girata d’occhi istantaneamente notò pure un’altra cosa e questa forse don Luigi non la notò. Notò, cioè, che i pellisquadre guardavano labbàsso, lo sguardo, un occhio allo zatterone degli inglesi e uno all’orcaferone, tutti intenti e come calamitati: guardavano labbàsso, e della barca e di lui che pensava di ordinarla con le mille lire della regata, e di don Armando Raciti, se campava ancora o di un altro mastro d’ascia, se don Armando non campava più, al quale pensava di ordinarla, loro, a quel che sembrava, se ne fottevano, e se ne fottevano, puramente e semplicemente, per il fatto che l’argomento barca proprio non li intrigava, non li attraeva, in altre parole, non lo sentivano; e non lo sentivano, si poteva aggiungere, nemmeno cogli orecchi, perché non era da dire che guardavano lassòtto e sentivano quassòpra, no; guardavano quello che succedeva lassòtto e da come guardavano si sarebbe detto che persino sentivano quello che là succedeva, sentivano, sentivano proprio con gli orecchi, sentivano là, lassòtto, dove guardavano e non sentivano, qua, qua dove stavano, la voce di ’Ndrja. Eppoi, ci poteva essere prova più lampante di quella di Masino che pigliava parola? Perché, Masino, si sarebbe mai sognato di pigliare parola se i pellisquadre mostravano poco poco di volerla pigliare loro, la parola? E se pigliò la parola lui, Masino, lo sbarbatello, dovette essere solo per un impulso più forte di lui, sennò, rispettoso com’era, figurarsi se quello apriva bocca. Se pigliò parola, dovette essere solo perché sentì fare il nome di don Armando Raciti, un nome che aveva sempre sentito pronunciare da suo padre e dai pellisquadre come quello d’un dio dei mastri d’ascia, per cui, alla semplice supposizione che don Armando Raciti non campasse più, chissà che impressione catastrofica gli aveva fatto allo sbarbatello, una tale impressione da strappargli quella specie di grido fra lamentoso ed allarmato: «No, no, non sia mai» che fece girare ’Ndrja e don Luigi, ma ai pellisquadre, agli stessi Jano Scarfì e Giulio Vilardo, in mezzo ai quali stava strettostretto, non gli era passato per la prima pelle. Sul momento, insomma, erano talmente presi dalla vista dello zatterone, con lo sfondo di mare schiumante di sangue e bave dell’orcaferone, che nemmeno se gli sparavano le cannonate dentro gli orecchi, le sentivano.

«Parlasti, Masinello?» fece don Luigi, affabilissimo, allo sbarbatello che guardava sempre con occhio paterno. «Dicesti qualcosa? Che dicesti?» insistette, invitante, come per portarlo alla sua altezza, all’altezza d’ogni altro pellesquadra, come per persuaderlo che la sua era un’opinione sentita non meno di quella d’un altro. E Masino difatti, incoraggitosi, fece sentire la sua opinione e disse:

«Bisognerebbe che campò don Armando Raciti, penso io, non sia mai che c’incappò, non sia mai. E dove lo troviamo un altro mastro d’ascia pari suo? Ci rivolgiamo per caso a don Peppe Papano di Alì Marina? Eccellentissimo, sì, ma all’epoca sua, all’altro secolo, prima di farsi un otre di vino. O forse ci rivolgiamo a don Carmelo Cardullo di Ganzirri? Da scappellarsi, c’era, essì, da scappellarsi, davanti a don Carmelo Cardullo, prima però, all’epoca, quando stringeva la cinghia e non gli erano ancora venute le arie di grandezza. Don Armando Raciti, eh, non c’è che lui, don Armando Raciti. Se per disgrazia nostra don Armando Raciti ci morì, vorrà dire allora che si perse pure lo stampo dei mastri d’ascia, mastri d’ascia nel vero senso della parola. No, no, non sia mai, nemmeno pensarlo che don Armando Raciti c’incappò. Ma campò, campò, essì, questo, questo, che campò ci dobbiamo dire». E lo diceva come fosse di volontà loro se campò o no. Eppoi, come fosse il più vecchio, il più sennato di tutti là, altro che sbarbatello, Masino disse ancora: «Finimondo o non finimondo, bisognerebbe essere con don Armando Raciti e con nessun altro, per barca. Sì, per forza con lui, con don Armando Raciti». E lo sbarbatello ripeté, ripeteva quel nome tutto di seguito, filato filato, senza ripigliare fiato: donarmandoraciti, e ripetendolo si spingeva con la testa fuori dalla stretta dei pellisquadre e sporgeva le labbra, come lo facesse apposta a ripeterlo, e a ripeterlo come lo ripeteva, apposta per attirare l’attenzione dei presenti, perché lo sentissero che diceva donarmandoraciti, e ancora donarmandoraciti.

E quel donarmandoraciti, a furia di ripeterglielo, dovette sfiorargli l’orecchio, perlomeno a qualcuno dei pellisquadre, però di straforo, assai di straforo. Difatti, ci fu Jano Scarfì che sempre guardando lassòtto, ripeté: «Donarmandoraciti?» come se quella parola, anzi quel suono di parola, gli ricordasse qualcosa, qualcosa, non qualcuno, ma cosa?

E un altro, che stava più indietro e che era ancora il già citato don Enrico Scoma, se ne uscì a dire, senza fagliare sul nome e cognome, ma sul senso da dare alla persona che lo portava: «Don Armando Raciti? Quello, figurarsi se la vedeva lui sta barcazza eccentrica, zatterone di nome e di fatto, quello lo incendiava con gli occhi».

«Sì, sì e io con lui sarò, con don Armando Raciti o con nessun altro» fece allora ’Ndrja, smaccatamente, con l’aria di rassicurare Masino, ma rivolgendosi in effetti ai pellisquadre. E alzava la mano destra come per giurarglielo: con don Armando Raciti o con nessun altro, e contempo alzava pure la voce come per fargli girare gli occhi e vedere che glielo giurava. E con questo gesto, voltato di spalle a quel modo, sembrò che fosse già lontano di lì e facesse segno di aspettare, di aspettare e di fidarsi di lui. L’aveva detto e lo ridiceva: «Avete la mia parola: prima o dopo la vogata, farò un’affacciata a Galati Mamertino, per vedere che fine fece quel dio francese dei mastri d’ascia».

Lo zatterone intanto, appena superata la linea del duemari, era accostato, i marinai inglesi avevano calato il portello e il Maltese era saltato giù sulla marina, e con lui, prima di lui, anche il marinaio con la barba rossa e anche due altri marinai erano saltati sulla marina: fumavano, guardavano verso il mare dell’orcaferone, parlavano, ridevano, e lo scagnozzo aspettava appartato.

«Ci fosse don Armando Raciti, lo trovassi vivo e all’opera, in cantiere» ripigliò ’Ndrja, «in tale caso, che faccio? Gliel’ordino la palamitara, vi fidate?»

«Pare che la fa lui, che ci dobbiamo fidare» fece suo padre, e tutti risero sullo sperone.

«E quanto al legno» domandò ancora ’Ndrja, «difettasse oggigiorno il ciliegio, il gelso, il cedro, tanto per dire, che legno gli dico a don Armando?»

«Glielo deve dire lui il legno a don Armando…» gli commentariò ancora una volta Caitanello. «A don Armando, gli viene un nervino che nemmeno se lo immagina, se gli dicono: metteteci questo legno al posto di quello.»

Luigi Orioles mise un braccio intorno alle braccia di ’Ndrja e dandogli delle strette che per ’Ndrja erano ognuna una parlata, un sottinteso metaforico, quasi come in antico, quasi cioè come a prima, prima che succedesse fra loro due quella specie di sconoscenza, di misdea di conoscenza, disse:

«Ma non lo vedete, don Caitanello, che questo giovanotto, per rispetto a sti vecchi mummioni che saremmo noi, vuole dimostrarsi all’agire come fosse ancora sbarbatello e apposito domanda, piglia ordine e consiglio, mostra insomma che sta a quello che gli dicono i vecchi? Tu però» fece a questo punto rivolgendosi a ’Ndrja, «lascia fare al mastro d’ascia, lui conosce l’arte sua, è mastro e ha mastrìa». E qua fece, si fece ancora come in antico: fece, si fece ancora come sempre prima, prima di quell’unica volta che a quello stesso riguardo, riguardo al legno per la barca, non fu lui a pigliare l’iniziativa, non fu lui ancora tutto strambato di mente per come allora allora gli era finito, a opera di ’Ndrja, il suo famigerato traccheggio, ma fu, quell’unica volta, giustappunto ’Ndrja, che approfittandosi dell’occasione, l’obbligò, ispirandolo percosìdire come da padrone a sotto, a dargli risposta a tutto quel suo domandare fesso, come, ad esempio, proprio quello, se meglio, secondo lui, pino silano o pino di Slovenia. Perché qua, difatti, andò proseguendo: «Al giorno d’oggi, d’altra parte, si possono pretendere legni scelti, tipo mogano, cedro, gelso, ciliegio, tanto per dire? Quello che c’è, quello che si trova, il legno dell’albero che la guerra non bruciò: noce, castagno, faggio evaporato, pino silano o pino di Slovenia, che ti devo dire? un legno qualsiasi oggigiorno va benissimo, ’Ndrja mio. Non ti dare pensiero del legno: anche una tavola di letto ci accomoderebbe oggi come oggi, se ce la facesse a galleggiare col nostro culo poggiato sopra. Anche, ti dico, l’abete poverioso e tristantissimo delle nostre casse da morto ci accomoderebbe».

’Ndrja si tirò su i pantaloni, si dette un’aggiustatina al camisaccio, e girandosi, come in punto di scendere dallo sperone, con gli occhi puntati lassòtto, sul signor Mister Maltese, fece, o si fece, un gran sorriso, come si sorridesse seco seco, tutto compiaciuto, compiaciuto dentro, all’idea forse che ai pellisquadre, non esclusa la loro testaricca, la mente non gli poteva mai andare a quello che lui stava per dirgli, si sparò la meglio dicendo:

«E ora, illustrissimi, molate gli scorciatori, coltelli corti e coltelli lunghi, e preparatevi a squartare l’orcaferone. Perché difatti, ora vado e gli dico a quell’amico mio di arenarcelo qua davanti».

Rideva con la bocca e con gli occhi, gli faceva un gran piacere, si vedeva, dirgli ai pellisquadre quello che diceva, fargli la sorpresa che gli faceva: e ci metteva, in questo, della smaccosità, della spavalderia, come un prestigiatore che andava a fare un esperimento che a prima vista appariva a tutti difficilissimo, se non impossibile, e lui invece voleva dare ad intendere che per lui era cosa semplice, ordinaria, facilissima.

In quel momento il Maltese si staccò dal gruppetto di marinai inglesi e cominciò ad arrancare renarena verso lo sperone: solo allora lo scagnozzo lo abbordò, ma lui senza neanche girare la testa, lo ricacciò indietro, alzando appena appena una mano.

Così, non c’era stato nemmeno bisogno di dirglielo di venire lui di persona. A ’Ndrja gli bastò la mossa e senza aspettare che gli venisse proprio ai piedi, sorridendo a questo e a quello, passò fra la compagnia dei pellisquadre che zitti, ancora increduli, non sapevano che faccia fargli, e scese dallo sperone per andargli incontro.

Il Maltese, che aveva in mano un grande fazzoletto rosso con cui s’asciugava la tigna pelata, vedendolo si fermò, sollevò le braccia col riquadro rosso del fazzolettone nella mano destra, come gli segnalasse pericolo, e gli sorrise con tutti i denti d’oro. Oltre all’oro dei denti, in faccia aveva riflessi d’avorio, e la testa, col suo biancore brillante, sembrava coperta da una calotta d’argento: con le braccia alzate, ricordava, dal collo in su, le statue di certi santi, fatte con pezzi di vari metalli.

Quando ’Ndrja gli arrivò vicino, il signor Mister abbassò quella specie di banderuola rossa, come in segno di missione compiuta, e si girò per tornare allo zatterone. ’Ndrja però, con due salti gli si mise davanti e cominciò a parlargli. Il Maltese non dette segno di scocciarsi, anzi stando più in alto rispetto a ’Ndrja e non trovando forse da puntellarsi bene coi piedi nella rena, ascoltandolo s’appoggiava confidenzialmente con le mani al petto di lui, ora a una, ora a tutte e due le spalle, e di tanto in tanto stirava il collo a guardare verso il mare dell’orcaferone, o si sporgeva in avanti, con l’orecchio alla bocca di ’Ndrja.

Parlando, ’Ndrja vedeva di fronte, in alto, Marosa seduta sull’uscio di casa, fra Tanina Schepis e Rosina Scarfì. Le sue due amiche non facevano niente, guardavano solo in avanti, in basso, i gomiti sui ginocchi, la faccia fra le mani, come i cani di pietra, seduti sulle zampe, che si vedevano all’ingresso delle ville. Nel mezzo, Marosa ricamava sul suo telaino, però faceva un’agugliata e due guardate a lui, sicché, stando all’apparenza, faceva pensare che quello che ricamava fosse la figura di lui, dello zito, e per questo doveva di continuo posarci gli occhi sopra. Qua, qua, vieni qua, sul mio telaino, sembrava dirgli, alzando e abbassando gli occhi in continuazione, dal ricamo a lui e da lui al ricamo. Forse gli stava ricamando la caviglia, e quelle agugliate di filo, nel suo desiderio diventavano lacci, sfilacci di corda, legacci, legami di vera e propria corda, girati e rigirati strettistretti attorno alla caviglia del prigioniero.

Quelle agugliate, secondo quella grand’esperta che rispondeva al nome di Ciccina Circé non ce l’avrebbe fatta mai nessuno a spezzarle: perché, quelle agugliate, non erano date col solito filo, di seta, di cotone o di lana, e neanche con filo di canapa, lino o refe, quelle erano agugliate date con un filo che si chiamava pensiero, desio, col filo filato col loro respiro dalle femminelle di casa, dai culi di focolare, dai famigerati culiseduti. Agugliate di pensieri di desio, corde di bastimento, cioè a dire, corde per tirare verso casa il loro uomo quando gli parte per guerra o per legarlo alle pietre del focolare quando gli torna; perché, esse lo tirano con il loro pensiero, lo tirano per la caviglia, e l’uomo torna, infallibilmente gli torna. Agugliate, veniva di dire, date, tramate, non col solito ago e non sul solito telaino, ma con artigli e zanne di fedeltà e di mansuetà sul telaio del destino: non sottintendeva questo, forse, il disprezzo che quella gran vitaiola, quella millunanotte, quella piedelungo covava come un rimorso contro quelle femminelle, quelle nicchiarelle di casa, quei culi di focolare, quei culiseduti?

Gli pareva di sentirla, quella oramai celebre e celeberrima femminota, sentirla mentre di furia, su quella sua barca pizzuta, eccentrica quasi quanto lei, s’allontanava, ogni volta così, mentre s’allontanava: la ricordava e contempo il ricordo di lei fisicamente parlando, gli sfuggiva.

Guardava Marosa e sentiva la voce di Ciccina Circé che gliela disprezzava, guardava Marosa e invece delle pietre del focolare e della cameraperdormire, dove avrebbe dovuto di regola immaginarsi di stare un giorno con la muccusa da marito e moglie, sentiva invece la rena sotto di lui e di Ciccina Circé abbracciati e lo scricchiolio delle tre palme sulla testa, invece che essere, com’era, nella luce del giorno gli pareva di essere circondato fra le tenebre di quella notte. Era strano che guardasse Marosa, lì a pochi passi da lui, come una figura lontana, che il suo pensiero non si sforzava minimamente di raggiungere, e pensava invece a Ciccina Circé, miglia e miglia distante da lui, come a una figura vicina, vicinissima, una figura che al suo pensiero succedeva spontaneamente e frequentissimamente di andare a trovare.

Però, gli veniva da ridere solo a pensarla pure lei, Marosa, come un culoseduto: perlomeno al presente, a pensarla al presente un culoseduto, quella navitta della Singer, quel maroso che andava e veniva sempre in daffare, sempre con qualcosa per le mani o per la mente, tanto che faceva girare la testa solo a guardarla.

D’altra parte, anche se non era un culoseduto, non pretendeva d’averlo quasi salvato lei, tirato verso casa dalla guerra? non era come diceva Ciccina Circé? non collimava tutto? lui, ’Ndrja, non le era forse tornato, anche se non si poteva dire che era il suo uomo e nemmeno il suo vero e proprio fidanzato, cioè spiegato in famiglia? e non le era tornato perché lei gli aveva legato il suo pensiero alla caviglia, perché non si era mai stancata di dare agugliate su agugliate di desio sul suo telaino, ricamando centrini su centrini di pesci e pescibestini d’ogni specie, d’ogni grandezza e sapore, facendo persino un patto col Signore, perché non le finissero mai i pesci che conosceva e che era in grado di ricamare anche se lui era già in cammino per casa? E a riprova della buona volontà del Signore di osservare il patto senza badare a spese, l’orcaferone non era capitato là davanti sotto gli occhi di Marosa perché potesse farne conoscenza e ricamarlo senza più bisogno di altri pesci, ricamarlo sinché le conveniva, sinché lui non tornava, ricamarlo senza che si potesse mai dire quanta e quale parte dell’immensa mole avesse già ricamato e quanta e quale le restava ancora da ricamare: trattandosi d’una per se stessa immensa, uguale, attubolata superficie di pelle nera, senz’altro punto di riferimento della pinna dorsale, che solo quella Marosa poteva metterci mesi a ricamarla per tutta la sua altezza e grossezza?

Essì, collimava tutto, ma collimava tutto fra le femmine: quanto a lui, poteva darsi, tutto era possibile, poteva darsi che era tornato per le agugliate di Marosa, per i suoi pensieri di desio, lui però, onestamente doveva dire che non si era mai sentito tirare verso casa dalla corda dei pensieri di Marosa: chi l’andava ad immaginare che quella muccusa lo legava alla caviglia con una corda, una corda di bastimento addirittura? una cordella, tuttalpiù avrebbe pensato, un nastrino, qualcosa insomma che si capiva a prima vista che ci giocava. Tanto vero che se l’aveva fatto tornare, sola o con l’aiuto del Signore, alle pietre del focolare però, non l’aveva potuto legare, mentre potendo, non ci avrebbe pensato due volte a legarlo, pure di non farlo andare a Messina. Tanto vero, che lui era sul punto di partire e lei s’era rimessa a ricamare, s’era rimessa a fare l’unica cosa che credeva, oramai per prova, in suo potere: ricamare pesci per farlo tornare, ricamare pesci come per exvoto. Se s’era rimessa all’opera, di conseguenza aveva rimesso in opera il famoso patto col Signore: ma il Signore lo sapeva? e se lo sapeva, era ancora d’accordo, era sempre dello stesso avviso? Anzi, a quel che sembrava, le occhiate che dava, le stesse che dava a lui, o che lui credeva rivolte a lui, le rivolgeva forse non a lui, ma alle spalle di lui, sullo sfondo che aveva dietro, alla marina cioè, alla marina invasa dalla nera gigantesca vista dell’orcagna arenata, che arrivava all’altezza dello sperone e lo superava di tutta la sua pinna dorsale. Ma allora, quella muccusa, quanto tempo, quanti centrini di tempo credeva che sarebbe mancato, per lasciare perdere pesci piccoli e grossi e con la sua agugliata attaccare senz’altro l’immensità di sagoma dell’orcaferone?

Da come lo guardava, la muccusa, capacissima di essersi già scandaliata d’ogni cosa: scandaliata che ’Ndrja partiva, partiva e andava giusto giusto a Messina, dove non poteva esserci nessuno scampo per lui, perché non c’era bisogno di dire che secondo quel vociferamento che aveva sentito, era là, in città, che massimamente, di buon’a buono, pigliavano prigionieri soldati e marinai che si fidavano delle parole che gli dicevano; e doveva essersi scandaliata che partiva addirittura con gli inglesi, sul loro stesso zatterone, e più che di buon’a buono: che partiva, insomma, non solo di volontà, ma persino con piacere e con interesse suo, dato che gli davano mille lire, il doppio di quanto davano agli altri, per andargli a fare una regata, regata che si doveva svolgere nel mare di Messina, forse in pieno porto e forse pure nel pieno di quelle navi che prima facevano scaricare agl’ingenui soldatelli e marinarelli, eppoi le caricavano con questi stessi fatti prigionieri. Per questo, forse, stava lì seduta sulla soglia come non fosse più lei in carne e ossa, ma la sua statua di pietra in atto di ricamare, esposta davanti alla porta fra quelle due cagnole, anch’esse di pietra, che le facevano la guardia.

’Ndrja si tenne abboccato col Maltese non più di un minuto, eppure, quel minuto, gli sembrò un tempo incredibilmente lento a passare, anzi addirittura fermo, rispetto alla sveltezza del tempo che seguì e alla quantità di cose che successero in questo tempo che precedette il tramonto del sole e l’oscurità della sera.

Il sole, infatti, tracollava già sopra Vulcano, e a occhio e croce non restava oramai, più o meno, che qualche ora di luce ancora, un’ora, un’ora e mezza tuttalpiù, anche se era ancora chiaro quando rimorchiarono a riva l’orcaferone e lo arenarono.

Se quella, ’Ndrja, gliel’aveva imposta come una prova, bisognava riconoscere che il Maltese la superò facilissimamente, facendo anche la faccia a piacere. Gli bastò mezza parola che disse a quel Barbarossa e quello dette subito gli ordini, perché si vedeva che i marinai inglesi pigliavano per sport anche l’arenamento dell’orcaferone.

Col sole oramai al tramonto, ribellatissimi dal grande avvenimento, i pellisquadre corsero alle case, corsero alla marina, e tutti e tutto in gran silenzio, muti, svelti svelti. Se qualcuno di passaggio li avesse visti: che successe ai pellisquadre di Cariddi? per dove pigliavano imbarco sullo zatterone inglese? partirono tutti di mente? sicuramente così avrebbe commentariato a quella vista, tanto sembravano sbagliati, fuori posto, i pellisquadre che pigliavano imbarco sullo zatterone.

Gli Orioles e i Cambrìa, gli Scarfì e i Palamara, i Ritano e gli Schepis s’imbarcarono tutti: e ’Ndrja, prima di tutti, e anche Masino che chiamò a bordo proprio lui, ’Ndrja. A piedi scalzi, i pantaloni arrotolati, le maglie a manichette con la scoppoletta o senza, s’imbarcarono sopra quel mezzo da sbarco, sopra quel loffio natante di guerra, portando, sulle spalle e fra le braccia, fiocine e rotoli di corde, arpioni e mazzi di cascame di canapa. Per questa, per la stoppa, avevano dovuto correre di più, cercando nelle case per trovarne quanto più potevano, perché la stoppa gli sarebbe riuscita preziosa per stoppare all’animalone lo sfiatatoio e asfissiarlo, così guadagnando tempo loro, e se del caso, abbreviandogli le pene a lui. Ma le pene, gli inglesi se n’incaricarono loro di abbreviargliele, gliele abbreviarono massime, e con altro che stoppa: anche se ai pellisquadre gli sembrò tutto un di più quello che fecero gli inglesi, perché all’animalone, a criterio loro, non c’era più niente né d’abbreviargli né d’allungargli oramai.

La luce sullo scill’e cariddi aveva perso scintillìo, e l’acqua aveva preso un colore freddo, verdino e grigiazzurro, che andando al largo, si tingeva come d’inchiostro stemperato, in un annerimento che sapeva già di notte.

L’orcaferone si trovava lontanello e difilato allo sperone, in una specie di mare di nessuno, fra Rodia di qua e Punta Pizzo di là, da dove il Tirreno va pigliando largasìa. Quella immensa macchia rossastra, che s’era fatta intorno, per gran parte era stata smangiata e trascinata via in tante altre piccole e grandi, dai bastardelli e dai rifiuti di rema calante, serpentine d’un biancore rilucente nel verdino e nel grigiazzurro.

Quei fili persi di corrente gli frusciavano intorno o gli pizzicavano il moncone di coda, rompendosi in frange schiumose e in gorghi strettistretti contro la nera mole che si muoveva, ora di qua, ora di là, come fosse una strana, grande boa di superficie.

Erano ancora distanti dall’orcaferone, quando i pellisquadre si erano accorti che la montante allora allora andava pigliando acqua: sotto i loro occhi il primo scatto di rema sinuoseggiava fuori dal profondo della linea e correva via per alto, facendo trascolorare viavia il Tirreno, che pigliava ondosità e s’increspava, contempo che sotto sotto pareva lontanamente tuonare senza fragore, e all’aria invece, per la vastità della superficie, pareva mandare scoppiettii di tenebrosa frescura, uno sventolio di fronde rapido e fitto, come quando si leva il vento nel profondo dei giardini.

Portarono allora gli occhi sull’orcaferone, e tempo un minuto, scollato dall’acqua morta in cui era rimasto invischiato, alleggerito e sollevato a galla fra tutto quel lordume di fere sbranate e di sbavature sanguinose, lo videro muoversi, arremato, lentone lentone, catafalcato alla deriva. Subito, appena smosso, sfiatò di quei vapori di sangue nerastro e traballò, addondolandosi sui colossali fianchi bombati, come la statua gigantesca del negro Grifone a cavallo quando, dopo una sosta, sollevata sopra una marea di gente, riprende il cammino sulle spalle dei pescatori vestiti da saraceni.

Così, quasi fosse stato imbragato e issato sulla prima grossa fiumara di rifiuti e bastardelli che gli sollevarono il mare di sotto la pancia, l’animalone scodato, come un impressionante relitto, veniva carriato, palmo a palmo, verso il basso, verso la linea.

Sopra l’orcagna alla deriva rispuntarono allora misteriosamente i gabbiani, così misteriosamente, che era come fossero rimasti sempre là, invisibili in quel cielo, aspettando di entrare in crociera coi resti di quella che era stata l’orca orcinusa: e la vista delle loro alone cinerine remiganti lassòpra, issofatto creò di nuovo in tutti quella insana, mirabolante illusione che l’animalone derelitto potesse ripigliarsi e correre per oceano in cresta all’onda, fra i voli dei gabbiani, come avesse sempre la sua coda: perché, chissà per quale fenomeno, certi momenti pareva proprio che non glielo vedessero il quartodidietro, con la grande ruota sanguinante del moncone, e pareva perciò che se lo scordassero che era ormai scodato e che di conseguenza, non aveva nessunissimo senso il fatto di essere ancora vivo, invece di essere già morto da un pezzo.

Agli occhi degli inglesi però, doveva essere veramente come avesse ancora la sua coda e potesse, da un momento all’altro, attaccare e sconquassare lo zatterone con loro sopra: perché, quando percosìdire, furono di coda all’animalone, senza metterci sale gli affibbiarono una sventagliata di mitraglia con la ribattuta, a vaeviene. L’orcaferone ebbe come un ribellionamento di spasmi e contorcimenti nel suo sdiluviato quartodidietro, e poi se ne calò di poppa, come se dalle perforazioni che gli avevano fatto le pallottole dentro il moncone, contempo si vuotasse, si vuotasse di sangue, e imbarcasse acqua. Al punto in cui era però, potevano perforarlo come un colapasta e questo non gli avrebbe fatto più né caldo né freddo: perché, se prima, putacaso, le pallottole di mitraglia non gli passavano nemmeno per la prima pelle, ora come ora, figurarsi, ora come ora doveva trovarsi oramai così distante, che le pallottole più veloci di questo mondo non potevano più, non perforarlo, ma addirittura nemmeno raggiungerlo.

Lo zatterone si portò poi a proravia dell’orcagna, che non si muoveva più dopo il ribellionamento che aveva avuto da quella sventagliata, ma Barbarossa, che si era messo lui da mitragliere per sparare all’animalone, casomai ci fosse stato bisogno di un’altra scarica, stava ancora dietro la mitragliera, appoggiato ai sacchetti di sabbia col Maltese che gli teneva la pipa.

Fu allora che i pellisquadre, impallidendo nemmeno che se quello dava segno di essere ancora vivo, si scandaliarono che l’orcaferone era morto da un pezzo, forse da un’ora, da poco meno, da poco più, forse appena fatta quell’ultima carneficina di fere, quell’ultimo massacrante scatto di morte, come uno svolazzo finale a tutta la sua vita mortifera. Quello, perciò, che gli era parso ribellionamento di spasmi e contorcimenti sotto i colpi di mitraglia, era stato solo inganno degli occhi, tutt’un effetto del mitragliamento, perché il gigantone, se ne persuadevano sempre più, doveva essere morto proprio allora, proprio dopo l’ultimo insanguinamento di fere che aveva fatto, dopo il suo ultimo ammazzammazza d’orcinusa, o più precisamente, il suo momento fatale doveva essere stato quello in cui, col quartodavanti attuffato sotto, sconquassava ancora una di quelle fere spezzate in due, e quel macinamacina affogato di sangue, quello sconocchiamento di ossa fra i cunei, in quell’istante doveva avergli riportato davanti agli occhi e in bocca la visione e il sapore della sua vita di Morte. Là, allora, doveva essere morto, in quella grande fossa di sangue scavata come per riceverlo, in quel mare sbranato e agonizzante di fere, in un mare di mano sua, il suo ultimo mare, tale e quale ai mari e agli oceani che stilava lasciarsi dietro per dove passava.

Era morto senza dubbio così, conseguentemente: dando morte alla Morte. Ma guardando da un punto di vista diverso dal suo, faceva forse l’impressione, quella, d’una morte conseguente, di morte orcinusa, d’orca, d’orcaferone? Una morte così, senza mareterremotare lo scill’e cariddi, senza fare un altro Ventottodicembre, lampi, tuoni, cielo nero e cavalloni di cicirella sollevati all’altezza dell’Aspromonte? Così, senza armare per finale una scena di quelle che si ricordano per un pezzo? Così, addirittura, senza nemmeno dare nell’occhio? Una morte così, da questo punto di vista, si poteva dirla morte conseguente, morte della fantastica orca orcinusa, del più terribilio e mirabilio che girava per mare? Dal suo punto di vista, non c’era che dire, era morta conseguente, conseguentissima: da Morte, dando morte, com’era vissuta, era morta.

Però, dalla morte di uno che si chiama orca e quasi quasi passa per immortale, un certo impressionamento verrebbe naturale di aspettarselo, e invece, dal loro punto di vista, quelli che lo stavano a guardare, non potevano dire d’esserne rimasti molto impressionati, no, non gli era parsa una gran vista. Quale orca e quale orcinusa? Un animalone come quello, col suo morire da scodato, doveva fare tremare mare terra e cielo, e invece aveva fatto scendere il latte ai ginocchi. Per essere, insomma, chi era: la fantastica, la celebre e celeberrima orca orcinusa, quand’era stata al dunque, aveva avuto un morire da scodata, che se si paragonava al morire da scodato che aveva il verdone, c’era quasi da pigliarlo, sconoscendo il soggetto, per il morire d’un quilibet qualsiasi, un don Nullo, d’uno che oltre l’imponenza di figura, non aveva niente, il vero gigante di cartone. Una morte da gigante di cartone, da sminchiato, per concludere, una morte proprio da cavallone di parata, per dirla con le fere, da cavallone imbottito di segatura, tutto piaghe e carogneria.

Eppure, i pellisquadre, se non tutti, i più perlomeno, si sentivano disillusi: non se lo dicevano, quasi fosse disdoro dirlo, ma gli si leggeva in faccia che si sentivano come li avessero privati di qualcosa su cui ormai contavano. Ora, difatti, avevano l’aria un poco meno elettrizzata, e il fare non più tanto incoffariato, e si sarebbe detto che era quel pensiero, il pensiero cioè di trovarlo, anche se poco poco, ancora vivo, che in gran parte, prima, li elettrizzava e incoffariava, non tanto la prospettiva di arenarlo e smantellarlo. Il fatto era che standosene là, sullo sperone, non gli avevano levato gli occhi di sopra, eppure si erano persi il meglio, il morire, tanto poco di vista era stato quel morire, tanto ordinario, tanto da mortale. Il solo forse che se n’era scandaliato doveva essere stato il signor Cama, anche se era quello che là ci vedeva meno bene di tutti, ma lui, la morte dell’animalone, doveva averla sentita più che vista, perché lui ci andava col sentimento con la sua orca, e forse era stato giusto giusto allora, nel momento giusto in cui gli moriva la sua famosa immortale, che gli era venuto quello scatto d’odio d’amore. Ma loro non ci andavano con il sentimento: e se era stato un morire come un altro, se non meno di un altro, se era stato un morire all’acqua di rose, un morire smorto, scolorito, fra vapori e schiume rosé di sangue annacquato, come potevano scandaliarsene loro, che ci andavano coi soli occhi?

Intanto, per effetto di quel fumichio sanguoso che il moto ondoso gli scaricava fuori dai polmoni e che dava un’apparenza come di vulcanello alla nera, colossale carogna, i marinai inglesi lo facevano ancora, non solo vivo, ma talmente vivo, che si tenevano larghi larghi, doppiando e ridoppiando la spaventevole orcagna.

I pellisquadre, dopo un po’, fecero caso che l’orcagna, quando non se n’era scesa nemmeno di tutta la sua lunghezza, cominciava ad essere scavallata da rifiuti e bastardelli, che girati dalla madrerema e fiumeggiando a quel punto, per uno dei tratti della loro natura stravagante e senza principi, si mischiavano e aggregavano facendo tutt’intorno come un mare nel mare, d’un biancore latteo, freddo, infido. Ai bordi di questo mare, la carogna che stava incalcata sotto di coda, scavallata dalle correntelle strambe, s’allivellò col quartodavanti al quartodidietro e si trovò contempo nel letto della remamadre come una fiumara che scorreva rapidissima e già schiumava scontrandosi contro quella specie di gigantesco frangiflutti. E in conseguenza di questo, defilandolo a proravia, i pellisquadre avevano visto che la rema s’ingolfava, schiumando, nelle sue fauci aperte e sdillabbrate, mentre il suo intero quartodavanti era ronzato, ora di qua, ora di là, come avesse avuto spezzata la noce del collo, e questo era stato per essi segno massimo, ulterio, che era morto.

Solo allora gli inglesi fecero finalmente, e meglio tardi che mai, bisognava dire, la scoperta che l’animalone, oltre ad avere il fianco sconquassato, era pure scodato: ma se contempo, in conseguenza di questo, scoprivano, scoprivano per via di naso, che feteva, e feteva di fetori vivi più che di fetori morti, a vederli, non si capì, smorfie di schifo, comunque, non gliene vedettero fare a nessuno.

Barbarossa si spostò a proravia, dove stavano i pellisquadre, e tenendo la pipa con la mano sinistra, muoveva la destra a coda dietro il culo. I pellisquadre capirono che aveva curiosità di sapere com’è che l’orcaferone aveva perso la coda, e in risposta gli fecero segno verso le fere, che stavano di nuovo a intrastullarsi, voliando a grandi salti sotto i gabbiani, urtandosi e trattenendosi l’una con l’altra, per arrivare, ognuna prima delle altre, ad afferrarne qualcuno per l’ala, e armando coi loro iiih, iiih, iiih di piantolino finto e di vero riso, una gran pomponella negli immediati paraggi dell’orcagna, dove cioè aliavano quasi da fermi i gabbiani, però senza mai girare gli occhietti da quella parte, come non ci colpassero loro, le scellerate columbrine, di quello sfracelo, o come se ne fossero già quasi scordate. E difatti, Barbarossa doveva vedergli un’aria così innocentina, a quelle teatranti, che fece con la mano un gesto, quasi a significare: ma levatevi, ma che m’andate infasciando. Come per dire, in altre parole, che quella era una scena per dargliela a intendere a lui, ma lui se n’era scandaliato. Poteva mai essere opera di creature così scherzose e infantilissime, un’opera di tanto coraggio e tanta spericolatezza, di tanta infamità e di tanta grandezza d’animo? Barbarossa, uno scaltrone come lui, non se l’inghiottiva. Eppure, si dicevano i pellisquadre, scodare un’orca fu certo impresa di massimo sport per quelle sportivissime: com’è che questi qua, st’inglesi, con la loro nomea di sportivi, non lo capiscono?

Il peggio era che Barbarossa non s’inghiottiva nemmeno che l’orcaferone era non solo morto, ma per tre quarti incarognito. Tutto all’inutile gli facevano dire dal Maltese che si potevano accostare e abbordarlo senza correre il minimo rischio. C’era quel fumichio, sbuffo a sbuffo, che l’animalone faceva dallo sfiatatoio, come sbocchi di nero sangue pestato fuori dai polmoni, e sinché lo sfiatatoio sfiatava, facendo pigliare abbaglio al loro occhio spratico, per gli inglesi respirava, era vivo, vivo e pericoloso, non c’era niente da fare. D’altronde, dal loro punto di vista, facevano bene a non fidarsi di quello che i pellisquadre gli dicevano per bocca del Maltese, fidandosi invece solo di quello che gli dicevano i loro occhi. Ma i loro occhi vedevano solo quell’umore acqueo sanguoso, schiumoso, che svaporava dallo sfiatatoio, a tempo a tempo, come se i grandi mantici respiratori dell’animalone si sgonfiassero a poco a poco dell’aria, dell’acqua e del sangue che li avevano ingolfati per sempre. I loro occhi, invece, non arrivavano a vedere che oramai non era più l’orcaferone, ma era il mare che respirava con la sua lena dentro la carcassogna. La grande mole dell’animalone era inclinata sul fianco sdiluviato vecchio e da quelle orrende, vomitevoli falle imbarcava acqua, e il mare gli mareggiava dentro, vi faceva flusso e riflusso: schiumando, s’infiltrava forse per crateri e caverne, per cunicoli e perforamenti, si riversava infine nei polmoni crepati e svacantandoli un poco ogni volta del sangue nerastro che li intasava, schiumava poi in fuori attraverso i becchi dello sfiatatoio, polverizzandosi per quelle strettoie d’osso, e dando, all’aria, quello sbuffo a vaeviene che gli inglesi pigliavano per fiato vivo.

Il mare che l’animalogna copriva con la sua mole, pareva essersi veramente travasato nei suoi polmoni e come lo avesse già livellato e zavorrato, pareva che a poco a poco andasse incamerandoselo. L’orcaferone ci stava oramai solo per figura: si era incorporato e cancellato in mare, il mare lo aveva pigliato a predominio, gli passava dentro come fosse già carcassa, carena traforata d’ossa, come se, insomma, non costituisse più peso, ingombro, lordume di tonnellate di carne maremare, come se, in altre parole, in ogni senso non esistesse più. Eppure, era proprio il mare che dandogli un senso definitivo di cosa morta, contempo, almeno in apparenza, gli perpetuava il vivere, e sempre all’apparenza veniva quasi quasi di figurarselo come se allora allora, in un certo senso, cominciava a farsi effettivamente immortale. E difatti, poteva più correre il rischio di morire, forse? e non viveva, continuava a vivere oramai per sempre forse, come viveva per sempre il mare?

Si era come rifuso alla grandezza della madrenatura: era forse quella l’immortalità, ora la vedevano, per cui godette fama d’immortale, quella stessa dell’oscuro, terribile, misterioso maremagno di ventre che l’aveva generato. La sua visibile forma informe, quell’immensa, tenebrosa, spaventevole massa di carne bombata, lunga dieci, quindici metri, e pesante tonnellate e tonnellate, era l’apparenza, l’illusione fatta per gli occhi della mente, la bava che nascondeva l’altra anima, l’anima nera, sterminatrice del mare.

Eccola là, la famosa orca che dava morte: goccia di pioggia tornata all’acquasale, polvere tornata alla polvere dell’immensità marina. Eccola là, la carogna dell’orca ripigliata nel verso immortale e scancellatore del mare. Se non era immortalità, quella, era certamente qualcosa che le rassomigliava assaissimo, qualcosa di meglio forse della vera: perché, certe volte, è più comodo avere la fama di essere qualcosa che essere quel qualcosa.

Là, per giunta, l’animalazzo orcinuso aveva trovato anche la rema a dargli una mano, per rinfrescare da morto la sua fama di immortale. Là, sinché non veniva sconzato, ogni quattr’ore di rema, poteva godere di quattr’ore di immortalità: là moriva e riviveva di quattr’ore in quattr’ore, col medesimo morire e rivivere della montante, e questo, sinché non s’incarogniva e si sfaceva e sperdeva e consumava maremare.

Solo con la rema si poteva spiegare come gli inglesi potevano scambiarlo ancora per vivo. In un altro mare, un mare ordinario, l’animalone non lo vedevano certo fare, da morto, quella funzione da vivo, tanto di vista e apparente, dello sfiatatoio: solo un mare a rema poteva pigliarlo d’infilata con le sue onde affiumarate e gorgogliargli dentro, a gonfia e sgonfia, dandogli così, a vedersi, quella mossa come di vita.

Caduta la montante, cadeva di sicuro anche l’illusione. Intanto, però, quel Barbarossa e gli altri marinai se lo miravano con tali occhi, che era come nascesse pure in loro, e in loro quando quello non era più nemmeno vivo, ma morto ormai da un pezzo, la persuasione che si trattasse di un animalone immortale. Un’altra sventagliata di mitragliera non gliela davano, forse perché volevano vedere quanto resisteva, quanto durava: per loro, doveva essere anche una cosa per sport e per questo non davano minimamente segno di noiarsene, e se non ridevano più tanto, doveva essere solo perché oramai ne erano interamente presi.

Figurarsi, si dicevano occhìando i pellisquadre, stanno a vedere quanto resiste, quanto dura. Quello sconquasso di carogna, non avevano bisogno di dirselo fra di loro, nel mare dove stava, poteva continuare per l’eternità a sentire per quattro ore la rema, la rema che per quattro ore filate faceva la montante dentro il suo sfiatatoio, e agli occhi dei marinai inglesi, questo, lo sfiatatoio che sfiatava, era segno infallibile che respirava, che ancora viveva. Quattro ore, e per il loro scopo anche un’ora era già troppo, perché fra un’ora o meno, era già scuro e allora potevano deporre l’idea di andarsene a dormire, quella notte, con quel colosso pestifero arenato davanti alla porta, in lungo e in largo sulla marina.

Con quello, dovevano dire, erano sempre a un punto: da quando era arrivato, non facevano che combattergli la fama di immortale che lo accompagnava d’antica data e che fu pensiero del signor Cama lustrargli subito, subitissimo; e dovevano dire che quello era il più pericoloso dell’animalone, più pericoloso del pericoloso che gli era intrinseco, perché non era tanto il suo essere o non essere effettivamente immortale che lo rendeva disastrosissimo, bensì le conseguenze d’una tale fama, erano queste che andavano nell’eccetera. La verità era, e forse ancora è, che la fama su questo poggia, s’appoggia, di questo pane si addobba la pancia, se vuole crescere e mantenersi, s’addobba dell’impressione che fa sulla bocca spalancata della gente, che più oh e più ah di meraviglia manda fuori e più lei si riempie i fianchi.

Là, in quel momento, era la gente inglese di Marina, erano i marinai dello zatterone, che mirando e ammirando, anche se muti e a bocca chiusa, lo sfiatare dell’orcagna, coi loro occhi, col loro guardare, nutrivano, addobbavano a sazietà quella fama d’immortalità. E così, mentre loro, mezzi alloppiati, non levavano gli occhi da quella vista, i pellisquadre davano di continuo occhiate al sole calante e pensavano che fra poco sarebbero dovuti tornare a terra e da come stavano le cose, cogl’inglesi che s’erano messi a fare poesia, potevano oramai dire che quella uscita a mare, la prima dopo tanto, come fosse la prima dopo il diluvio, e la barca si chiamava giustappunto zatterone, l’avevano fatta pure loro per sport.

«Qua finisce che l’imbalsamiamo cogli occhi» se n’uscì a dire qualcuno, e quello di sicuro era Arturo Palamara.

«’Ndrja» aveva detto allora Luigi Orioles. «Gli dovresti dire, a quel tuo amico maltese, che si va facendo tardi, e se annotta che ancora stiamo qua a guardare la carogna dell’animalone, allora gli devi dire: vossia che ce lo fece a fare il favore che ci fece?»

’Ndrja andò a parlare al Maltese che stava a prua con Barbarossa e subito, sentendo ragionata la cosa, il Maltese cambiò lingua e ne parlò all’inglese. Quello lì gli rispose senza nemmeno levare gli occhi dalla carogna dell’orcaferone, dicendo, a quanto riferì a ’Ndrja il Maltese, che sinché l’animalone sfiatava, lo zatterone non si sarebbe mai azzardato in quei paraggi. E qui, per conferma, Barbarossa spinse da parte il Maltese e fece segno a ’Ndrja verso l’orcagna, si mise la pipa in bocca, fece una tirata e gettò il fumo a bocca all’aria: a senso suo sfiatò, come l’orcagna, di quei vapori schiumosi di sangue nerastro, e poi agitò la mano tutto scaltrigno, come per dire quello che aveva già detto per bocca del Maltese, cioè a dire che lui, sinché quello sfiatava, nemmeno se lo sognava di abbordarlo.

Il Maltese rise e gli ciancianiò un poco davanti e si capì che lo complimentava per pantomima, poi pigliando ’Ndrja per un gomito, s’appartò coi pellisquadre.

«Malanova a loro, malanova…» faceva. «Lo sentiste quel montone pelorosso? Sinché lo vede che fuma la pipa, lui non s’accosta all’animalone. Dato che fumano la pipa tutti e due, si portano rispetto fra di loro, capite? Ah, st’inglesi, st’inglesi… Come fa uno a combatterci? Mi sfegatai, m’ammazzai, a travagliarci insieme.»

«Ma perché non gli dànno un’altra sventagliata, se lo fanno ancora vivo, e così se n’assicurano? Eh, vossia perché non glielo dice?» gli domandò ’Ndrja.

«Perché?» fece il Maltese con la faccia a disfizio. «Perché? Perché loro, nelle cose, dànno tempo al tempo, s’accendono la pipa e si godono la vista.»

«Vossia però, se mi permette, gli dovrebbe spiegare una cosa» disse Luigi Orioles. «Gli dovrebbe spiegare che quello sfiatarsi che fa l’animalone, pare che lo fa lui, ma invece è il mare che glielo fa di dentro, la rema, per meglio dire. Vossia, la vede la rema?»

«Caro amico, lo volete sapere che succede se gli vado a dire questo? A quello, al pelorosso, gli cresce l’interesse, e allora vuole la poltrona per starsene più comodo a vedersi lo spettacolo.»

«Allora non è perché si spaurano?» domandarono a questo punto, in parecchi.

«Certo che è perché si spaurano. Ma il bello loro, vedete qual’è? È che caricano la pipa e la paura se la fumano, la paura.»

’Ndrja gli fece allora una domanda precisa:

«Insomma, se l’animalone non sfiata più, si decidono, vossia dice? Veramente lo abbordano e ce lo arenano, se vedono che dallo sfiatatoio non gli esce più niente?».

«Eh, naturale. Non ci sarebbe più scopo a spaurirsi.»

«Ma allora, è cosa di minuti» fece ’Ndrja. «Glielo facciamo vedere subito subito che l’animalone non sfiata lui, gli diamo subito la dimostrazione, se con le parole non si persuadono, glielo facciamo vedere coi loro occhi che non era lui che sfiatava, ma era invece il mare che gli entrava e usciva per i crateri carognosi, a farlo sfiatare. Ecco, glielo stoppiamo all’istante lo sfiatatoio, così il Barbarossa lo vede che non fuma più.»

Intanto che finiva di parlare, ’Ndrja s’andava sfilando l’argentina, però Masino, s’era già levato camicia e calzoni, e in mutandine, senza dire parola, ’Ndrja tirava fuori la testa dall’argentina, e lui si gettava a mare a chiodo con lo scorciatore fra i denti e un mazzo di cascami di stoppa nella mano sinistra.

«Ma chi glielo disse? Chi autorizzò, quel muccuso?» fece ’Ndrja contrariatissimo sul primo momento.

«Non te ne incaricare, non te ne incaricare, ’Ndrja, perché il muccuso se la disbriga meglio di noi. Eh, Masino è bravo, Masino è bravo…» fecero i pellisquadre. «Ha il vecchio dentro e il vecchio che ha, non si tira mai indietro, e fa il saggio contempo che lo spericolato. Bravo, bravo è, Masinello. Fidati, fidati, ’Ndrja.»

«Ma scusate, me lo dovete dire voi che è bravo, Masino?» disse allora ’Ndrja, quasi alterandosi in faccia, come per dire: me lo dovete dire voi a me che è bravo il mio fratello di latte? E intanto seguiva i movimenti di Masino come trattenesse il fiato.

Masino, senza minimamente esitare, nuotò verso quella specie di tenebroso terribilio rappresentato dalla gigantesca, disastrosa carogna, scatasciata nel suo mare sanguinoso e fetido: nuotava alla femminina, prima col solo braccio destro, poi con tutte e due le braccia, perché doveva avere pensato, giustamente, che la stoppa bagnata gli avrebbe risposto meglio a stoppare i becchi dello sfiatatoio.

Andò di coda all’immensa orcagna, che la sua piccolezza faceva apparire ancora più immensa, occhiò sul moncone, risalì la carcassa per la fiancata sinistra, tutta squarci, sprofondi e brandelli, arrivò al quartodavanti allargando un poco e per sprovarlo, se era morto, se era vivo, spruzzò una manata d’acqua contro la testa dell’animalone; poi, come niente fosse, si avvicinò ancora di più, gli andò vicino vicino, quasi con la faccia sull’occhio, come per vedergli la pupilla sotto la palpebrona. Fu un momento che sullo zatterone, inglesi inclusi, gli vennero a tutti i brividi: ma finalmente Masino alzò il braccio e fece cenno come di cessato pericolo.

Dopo, Masino deviò e tornò sul fianco massacrato, s’accostò tenendo, però, assai indietro la testa, e questo voleva dire che l’orcagna per quanto sciacquatissima, col mare che le faceva maretta dentro, doveva fetere da levare il respiro: Masino però, anche se doveva sentirsi ammorbare dal terribile tanfo, allungò un braccio, poi infilò una mano dentro quelle caverne, sdillabbrate e pestifere, e la ritirò alzandosela poi sulla testa, perché la vedessero, così piena di cicirella, che la perdeva fra le dita.

«Allèstiti, Masino, allèstiti» gli gridò don Luigi Orioles, vedendo forse che agli inglesi non gli bastava quella dimostrazione, non gli bastava comunque per smuoverli ad abbordare la carogna dell’orca.

«Stoppalo, Masino… Stoppalo» gli gridò a sua volta ’Ndrja.

Il più difficile per Masino doveva essere montargli sopra, perché si vedeva che anche alzandosi all’impiedi, non gli arrivava nemmeno a metà della fiancata.

Masino però, ebbe subito l’idea: cercò con le mani dove afferrarsi, fra gli squarci e i brandelli del fianco sinistro, e quando trovò dove attaccarsi bene, tirò a sé e subito, la colossale carogna s’inclinò da quella parte come in un dondolio, senza che il muccuso facesse grandi sforzi. Ora, quell’istante che l’ebbe mezza rovesciata davanti, l’istante prima cioè che facesse dondolio all’indietro, Masino lo pigliò al volo, quell’istante, perché contempo stesso che mollava la presa, si gettò di petto, e senza quasi maniare a trovarli, di colpo s’afferrò ai corni dello sfiatatoio. Quando gli fu a cavallo, seduto comodo, gli stoppò prima uno, poi l’altro becco e gli incalcò dentro, fittifitti, i cascami di canapa, prima con la lama, poi col manico dello scorciatore. A questo punto, segnalò: tutto fatto, incrociando e agitando le braccia per aria. Gli inglesi ci mancò poco che lo applaudissero, anche i pellisquadre, ci mancò poco, solo che agli occhi degli inglesi doveva essere stata una di quelle loro cose fatte, come poche altre, per sport e delle più rare a vedersi.

Gettarono una cima a Masino. Masino l’afferrò calmo calmo, come se invece di trovarsi sopra quel terribilio, si trovava sopra uno scoglio, si dette un’orientata, come per vedere dove legarla, mettendosi all’impiedi e misurando e scandagliando con gli occhi, per tutta la sua lunghezza e larghezza, la mole dell’orcagna, che era d’una vista, ora che potevano parlare veramente di vista, che superava ogni descrizione di libro e ogni immaginazione di mente umana, anche se a giudicare dall’impassibilità di quello sbarbatello, che se la vedeva sotto i piedi, non si sarebbe proprio detto. I pellisquadre gli gridavano di tuffarsi e girargli la cima sotto la pancia ma lo sbarbatello alzò un’altra volta l’ingegno più di tutti loro. Fece un nodo, bello e grande, a cappio e messosi in ginocchio e sporgendosi, quasi piegato in due, calò il cappio davanti alla testa dell’animalone.

Dallo zatterone non capivano ancora qual’era la sua idea, in che modo cioè intendeva legarlo alla cima: dalla mossa, però, c’era da pensare che mirava a fargli passare il collo in quel nodo scorsoio, mettendoglielo per collare. D’altra parte, là, in quell’animalone, non c’era né testa né collo, né vera e propria testa, c’era solo il quartodavanti, un tuttuno chiuso e bombato, a siluro. Questo, però, Masino lo vedeva, lo vedeva e lo teneva a mente, e difatti era per questo che per legare l’orcagna, aveva inventato lì per lì il modo che vedettero dallo zatterone: un modo che ci voleva ingegnosità di mente a inventarsi, ma ci voleva pure una bella forza di stomaco a mettere in pratica.

Si calò di nuovo in acqua, si portò davanti all’animalone, gli infilò la cima fra le fauci, facendogliela passare fra quei cunei che aveva per denti, come in una morsa, poi l’incordonò e rifece un altro giro fra i cunei: a questo punto, gli fece segno che tirassero la cima per rinsaldare il nodo e sprovare se la presa resisteva. Dallo zatterone tirarono, la corda s’intesò dalle mani dei pellisquadre alle fauci ribollenti di schiume della carogna e l’animalone si smosse: andava magnificamente. Aiutarono Masino a risalire sullo zatterone e poi, aggruppatisi a poppa e giratasi la corda attorno al petto l’uno con l’altro, dritto con rovescio, lo zatterone partì con la gigantesca carogna a traino: e stando a quel modo, con le fauci spalancate, il quartodavanti rialzato, videro che sotto la gola l’animalone aveva una grande macchia bianca a forma di cuore, come un gigantesco neo di desio, una gigantesca insoddisfatta voglia d’orca incinta, stampata sulla pelle del figlio. Non sapevano niente di questa macchia a cuore, né vista né saputa mai, ed era strano che neanche il signor Cama ne aveva mai parlato, bisognava pensare che per non parlarne lui, d’un particolare così insolito e inaspettato, d’un effetto così spettacoloso alla vista, e che conosciuto non poteva che riuscire tutto a onore della sua orca, non doveva essercene assolutamente cenno né segno sul suo libro figurato di giganti marini. Quell’animalone segretissimo aggiungeva da morto mistero su mistero, come se quella macchiona bianca, immacolata, in forma di cuore gli era spuntata con la morte, gettata fuori dalla pelle di nero di pece. Erano troppo impegnati alla corda per parlarsi, ma se lo dissero cogli occhi lo sbalordimento che provavano per l’apparizione di quella voglia di cuore sulla pelle dell’orcagna, e anche che guaio grosso poteva essere se gliela vedevano donna Cristina e le femminelle. Chi poteva più impedire a quella sfantasiatrice di donna Cristina con quel cuore a pendaglio, di gridargli: «Santo, santo Ferdinando Currò»?

Era impressionante: quel colosso, apportatore di morte, scivolava dietro allo zatterone col suo sbalorditivo cuore in mostra come un medaglione d’innocenza e purezza appeso al collo, quasi dicesse: ecco il cuore mio. E i pellisquadre pensavano: il cuore dell’orca, il cuore della morte marina.

Scuriva e i pellisquadre sentirono che il tempo cambiava, lo scirocco, dopo tanti giorni che stava di ponente e levante e stillava gocce di sudore, si metteva a grecalello, e già soffiava con qualche sintomo di freddo serale, facendo la cresta rasoraso alle onde. Finì d’improvviso quell’impressione di rabbiosa estate in ritardo, e una brezza, che gelava il sudore della pelle, prese a spirare di nordest, stracquando prima, sotto sotto, il mare a mare vecchio, e ribellandolo poi in sibili leggeri e schiumosi contro la carogna dell’orcaferone e mulinando di poppa sopra lo zatterone.

Non passò molto tempo, e svelati dal biancore latteo degli spadini, all’altezza di Punta Cavallo, avvistarono, prima, una paricchia, poi un’altra e un’altra e poi, isolati, tanti altri spada di ritorno.

Ai pellisquadre quella vista, in altri tempi ordinaria, abituale, fece uno straordinario effetto. Storcendosi nei giri della corda, si guardavano con la meraviglia più grande dipinta sulle facce, erano allegri e ridevano, erano commossi e a più d’uno gli spuntarono le lagrime.

Ridevano e piangevano: i loro belli, sempreterni spada e spaduzzi, con tutto lo sterminio che ne avevano fatto fere oceaniche e abitué, eccoli là, si rivedevano i pulcinella che tornavano dall’Africa: né guerra né fera potettero o potevano impedirgli di arrivare a maggio e ripartire a ottobre. Ridevano e piangevano, perché quelli per loro erano segno che non era successo niente, che tutto era come prima, nella fatalità della natura.

L’orcaferone fu arenato proprio sotto lo sperone: lo zatterone lo mollò là in un grande sconquasso di acque. Senza lasciare la presa, con la grande pertica d’attracco dello zatterone e coi loro arpioni, i pellisquadre cominciarono a trafficargli intorno per farlo battere più sull’asciutto che sul bagnato.

«Oooh… issa, mo’, ora…» si gridavano, quasi si trattasse di issare una palamitara: qua, ora, orora, nemmeno se lo pigliavano per divertimento, per quello che non potevano proprio pigliarlo, dato lo sforzo che gli costava: perché la gigantesca carogna, il quartodavanti l’aveva qua, ma il quartodidietro toccava i fondali alti della ’Ricchia col moncone di coda che pareva franare nello sprofondo: e pertica e arpioni sprovavano senza trovare presa, qui e là, sulla lunga, lunga e immensa superficie nera di pelle grassa e scivolosa, e quando l’agganciavano non riuscivano a spostarlo di un palmo.

Le femmine erano scasate sulla marina, coi vecchi e i muccusi:

«Dateci la cima a noi, dateci la cima a noi» dicevano. «Vi tiriamo la sciabica, vi tiriamo la sciabica».

«Passate per casa voi, passate per casa voi» gli facevano i pellisquadre.

Dovevano farsi vedere dagli inglesi, allora, che si facevano aiutare dalle femmine? Però, così, proprio così finì: finì che, seppure nolenti, nolentissimi, dovettero giocoforza farsi vedere dagli inglesi che si facevano aiutare non solo dalle femmine, ma anche dai vecchi e dai muccusi.

E difatti, femmine e vecchi e muccusi, come se davvero si trattava di tirare la sciabica, si misero alle corde, uno di qua, uno di là, facendo una bella fila che saliva per tutta l’altezza della marina, sino alle prime case, e tiravano a strappi, a strappi però delicati, come perlappunto tirando la sciabicara gonfia di sciabachello, tiravano a strappi, tutti, tutt’uno strappo con le braccia, col fiato: oooh…oh…

E così, con femmine e vecchi e muccusi che tiravano, tutt’in contempo che loro, i pellisquadre, manovravano con assi, remi, arpioni, corde, a un certo punto, anche se a quel punto, tutti, chi più, chi meno, mezz’ammazzati dallo sforzo: perlopiù, di muscoli delle braccia e delle gambe, tanti, però, pure di reni e di polmoni, vedettero finalmente l’immensa orcagna, immensa e immensamente spaventosa a vedersi a quel punto, da quel punto, oramai là, come arenata, sotto i loro occhi, arenata col quartodavanti, però solo col primissimo quartodavanti, là, sul rialzo di sponda.

Le onde, che là, a quel punto, si srotolavano già a riva, facevano ingorgo, con ribollio di schiume e spruzzi, contro il suo moncone di coda, tutto brandelli di pelle, e poi, scuneandosi, di qua e di là, pareva che ogni onda dava all’orcassa una ronzatella in avanti, però di fatto, l’orcassa, si sbattoliava solo un poco ogni volta e basta.

Però, per ogni eventualità, dato il subisso di mare, di mare oceanico, che era lo scill’e cariddi, e dato che per smantellarla, l’orcagna, calcolavano che doveva passare un bel po’ di tempo, e loro quanto più tempo ci mettevano, tanto più tempo stavano, restavano incoffariati, che era quello, perlappunto, che loro più si desideravano, con altre corde, là, sul momento, la imbragarono tutta e l’ancorarono agli spuntoni dello sperone.

Alla fine, l’orcaferone col quartodidietro scodato stava, più o meno, nel primo mare, dove le onde gli schiumeggiavano contro, e col quartodavanti, con la sola testa del quartodavanti, stava, stava più o meno, a quel modo là perlappunto, sulla sponda: l’espressione, percosìdire, l’espressione sminchiata, come quella d’un cane vecchio piagato.

Allora, solo allora, lo guardarono, guardarono cioè l’orcagna come se per la prima volta la vedevano, vedendoci con l’occhio della mente l’orca che fu, con la fama, con quel terribilio di fama di quello che fu, e contempo vedendoci, cogli occhi della vista, la carogna che ora, oramai, era, anche se a vederla, non veniva da credere ai propri occhi.

La guardavano rinculando tutti tutt’in contempo, senza intesa però, fra di loro, né con parole né con sguardi, rinculavano cioè tutti, ognuno da solo, d’istinto, d’istinto suo, percosìdire, ognuno e tutti, tutt’istintivamente: pellisquadre, e femmine, vecchi e muccusi che la guardavano, facendo lentamente, lentamente un passo dietro l’altro all’indietro, in sopra, e tutti e ognuno avevano l’aria, se non sulla faccia o negli occhi, perlomeno alla figura, al modo cioè che una figura o l’altra aveva di muoversi, l’aria come di gente spagnatizza che si distanziava da quella che sempre sentì dire che passava per la Morte e vedeva ora là, vista coi suoi occhi, morta: per questo l’aria di gente che anche se spagnatizza, si distanziava però come per vederla tutta, per tutta la sua nera, affunerata mole, per tutta la sua, oramai terminata, sterminatezza di sterminatrice, per vederla tutta, anche se quella luce, la luce del giorno che scuriva nella sera, gli faceva perdere molto della sua vista.

Passo passo si distanziarono all’indietro, sempre tenendoci gli occhi sopra, sinché tutti quanti erano si fermarono tutt’in contempo dov’erano, dove si trovavano distanziati, e da dove, anche nella luce falsa del momento, luce che non era più luce, non più luce di giorno e non ancora luce di notte, dovevano, dovettero, finalmente, vederla tutta, sia la Morte e sia la Morte morta, vederla, vedere tutta l’orca nella sua carogna. Perché, pellisquadre, femmine, vecchi e muccusi, non appena si fermarono, diventarono, a vedersi, specie di figure sconfuse dall’aria, nereggiante come nerofumo; figure coi connotati scancellati, tutte una sola, una stessa figura a maschio e a femmina, a vecchio e a muccuso. E issofatto, da quei fantasimi di figure notturnanti, tutte un fassimile l’una dell’altra, venne un grande mormorio di meraviglia, come una ventata di ohohoh che si posarono, passarono sopra la tenebrosa, affusolata sagoma dell’orcagna, e si spersero poi sul duemari come un nugolo di moschette carognose, cacciate via dal grecale di scirocco.

Eppure, ancora, ancora ora, oramai distanziati, ora, ancora come prima, mentre si distanziavano, qua e là si sentiva qualcuno, con tono di voce allarmato e tuttuno sbiancato, che diceva:

«Teniamoci larghi larghi. Non veniamogli a tiro, non l’accostiamo».

Volenti o nolenti, perciò, ancora non se ne fidavano, non se ne fidavano nemmeno dopo che Masino glielo provò rischiando di persona, che davvero, per quanto Morte, Morte e immortale, era morta, morì: perché, il fatto di averlo ora, là, morto e stoppato, gli ricordava troppo la triste fine che fecero quel padre e figlio di Nicotera che se n’erano fidati, e che lo avevano stoppato pure loro e pure loro lo avevano trainato a riva come morto. Di diverso aveva, e non potevano dire che di diverso aveva poco, che allora non era scodato.

Ma forse, più che quel ricordo, più che la sua fama di immortalità, quello che li impressionava era lo stato di mortale morto e massacrato in cui era ridotto.

Solo ora, difatti, da vicino, anche se a qualche passo di distanza, scoprivano che non c’era più un punto della sua corazza, nera come di lava fredda rilucente, che era rimasto intatto. Non aveva più né bella né brutta forma. Era slabbrato, con la pelle strappata, a brandelli, con la sua originaria compatta affusolatura che chi non la vedette, non poteva farsene assolutamente un’idea da quella sagoma di scorfano che l’aveva ridotta lo scodamento, giusto là, a quel punto da dove l’affusolatura s’assottigliava davvero a fuso, sfilandosi vertiginosamente verso la sua coda timoniera: con questa sagoma, perciò, che diventò per opera delle fere la sua originaria affusolatura, fatta, oltre a questo, nel resto, tutta uno sconquasso di spacchi, lacerazioni e crateri, non solo sul fianco piagato e bombardato, ma anche sull’altro: quella superficie di pelle, impenetrabile, dove non era mai riuscito a nessuno dei giganti oceanici, non di afferrare e strappare, ma nemmeno di arrivarci vicino, le sarde, quelle pulci carognose, alliccose di carne morta, orca o non orca, l’avevano scappellata e tempestata tutta di miria e miria di morsetti dei loro dentuzzi.

Dopo averlo guardato bene, femmine e muccusi andarono e tornarono coi piattelli in mano, entrarono in acqua e per tutte e due le fiancate dell’orcagna, cominciarono a cercare e scavare con le mani dentro sbocchi e cavità di carne e di grasso, per spuliciarla della cicirella, che si vedeva fare brillio, qui e là, come piccole scaglie argentate nelle pieghe della grande massa tenebrosa. Ogni cavità ne era piena, ed era come se la stessa orcagna si figliasse di mare e cicirella. Dai piatti che riempivano, si poteva calcolare che di cicirella, ne aveva più ora, incavernata, da morto, che quando la mandava a summo da vivo. E in questo figliarsi di anguilluzze, in questo sgocciolio di misteriosa vita che faceva da ogni piaga, strappo, slabbro e cratere di ferita, come traspirasse tutto dalla pelle, l’orcaferone morto aveva ancora dell’orcaferone vivo, del vivo, tremendo, apportatore di morte. Ma era morto pure lui, l’apportatore di morte, morto a sua volta: e pareva che andando per sterminare quell’ultimo tangeloso e inviolabile residuo di vita marina, quel lattume d’anguilla, l’orca, l’orcinusa, la sterminatrice nata, fu sterminiata lei.





Ai saluti, a ’Ndrja non gli dettero nemmeno retta:

«Tu vai e torni e ci trovi ancora qua» gli disse Caitanello, tutto infervorato e cogli occhi persi alla mole dell’orcagna.

«Ah, questo è poco ma sicuro che vi trovo ancora qua, o per meglio dire, quassòtto» gli fece in risposta a suo padre.

E da parte sua, don Luigi gli raccomandò:

«Tu, se vedi una qualche malaparata, fottitene dei soldi, pochi o molti, e taglia la corda: perché tu, ’Ndrjuzza, ricordati sempre che a noi, qua, a Cariddi, quello che c’interessa di vedere è, in primis primissimo, la faccia tua, e poi, assai, assaissimo poi, se possibile, la faccia di re e imperatori che si vedono, quando si vedono, stampati sulle carte da mille».

Don Luigi però, pure lui pareva, era tutto dire, pareva come se, con l’arenamento dell’orca, perdette pure lui, pure lui, il bene dell’intelletto: pure lui, come tutti, aveva quell’aria allupata di daffare, di persona incoffariatissima. Gli faceva addirittura impressione vederli come sguazzavano con le mani impastate di sangue intorno all’ammasso dell’orcagna, a quella sagoma nera, scodata d’animalone, che se non si sapeva, si faceva oramai difficile vederlo, riconoscerlo che animalone era, fu, perché oramai la sua sagoma si faceva, quasi a vista, confusa, sconfusa alla scurità d’aria che là, lassòpra, pareva ottenebrarsi di più e prima, come se là, lassòpra, la sua nerità si raggrumava, in un solo, fitto miscuglio di tenebrosità, con lo stesso colore nero funereo di pelle dell’animalone, e con lo stesso sangue annerito dentro ferite piaghe slabbri che sfregiavano la sua affusolatura. Davano sconcerto, facevano senso, e questo, ’Ndrja, lo provava di persona, davvero come prova provata, e anche se non se ne capacitava, non si sentiva di scandalizzarsi di vederli tutti, all’agire, come se quell’aria, quella che spirava dall’orcagna e loro respiravano, quella, per loro era tutta salute, salute, lo stesso che dire salvazione di vita.

’Ndrja andò poi a sbrigare la parte più scabrosa di saluti, scabrosa perché scabrosa era la personella che doveva salutare.

Marosa era comparsa sulla porta col viso già rigato di lagrime: s’appoggiava con un braccio allo stipite, la faccia inclinata su quel braccio e piangeva, lo guardava e forse non s’accorgeva nemmeno di piangergli in faccia. Era desolata, come se ora restava orfanella, sola al mondo. Però, quando ’Ndrja incontrò i suoi occhi, issofatto le si ribellò accoratamente il pianto e sparì dentro casa; ’Ndrja però, entrò dietro a lei e in un passo, l’afferrò tirandosela fra le braccia: solo allora vedette che aveva fra le mani il cestino coi centrini e vedette che ci piangeva col capo dentro.

«Ora, non ti mettere di nuovo a ricamare pesci» le mormorò fra i capelli.

Lei non rispondeva e continuava a piangere con la faccia sul cestino, come per riempirlo delle lagrime pietrose che piangeva. ’Ndrja riuscì a infilare una mano nel cestino, a girarle la faccia e poi, guardandola, tanto per fare lo spiritoso, le disse:

«Ora, però, ti puoi proprio scialare con l’orcaferone arenato sulla marina, con quello non finisci più di ricamare».

«L’orcaferone? Ricamare l’orcaferone?» gridò, come si rivoltasse tutta, lei. «Tanto, allora, intendi stare lontano? Allora, non si tratta di partenza. Di spartenza e spartenza grossa, si tratta.»

In quel momento aveva gli occhi della tigre, ma il momento dopo, si staccò da lui, pigliò dal cestinetto il telaino da ricamo e gli mostrò, puntò contro l’ago:

«Il tuo cuore» gli disse, con un lampo negli occhi, «ricamo il tuo cuore stavolta».

Gli sembrò come di vedergliela addentare la parola cuore, e s’immaginò il suo cuore, vivo vivo, mentre lei glielo mordeva piano piano, pezzetto a pezzetto: e la guardò negli occhi, allora, la guardò e per la prima volta si sentì arrossire a guardarla, quella muccusa spigata, spigati i pensieri, spigate le minnette, né grandi né piccole, gonfie dure piene come pere a punta in fuori, e il suo ardore, il suo quasi barbaro trasporto. Di questa Marosa, che era spigata a signorina lontana dai suoi occhi, si era proprio innamorato, essì, se n’era proprio invaghito, se gli pareva di averla conosciuta solo ieri o avant’ieri, di questa Marosa, che se anche diceva e faceva, in tutto e per tutto, ancora con l’agire di quella muccusa, lo stesso, stessissimo stile tempestoso di quel maroso femminino che gli levava il respiro, c’era però qualcosa ora, che si partiva da lei e lo faceva arrossire, lo faceva sentire, tuttuno, sorpreso, preso.

«Il tuo cuore ricamo, e quando ti ricamo quello, quel cuore nero che hai tu, poi mi sai dire, poi. Io aspetto, però, prima, non ti credere, ti dò tempo: e lo sai sino a quando ti dò tempo? sino a quando alla luna non spunta l’altro corno. Allora, se tu non tornasti, lo vuoi sapere come te lo ricamo il cuore? ti pare forse incorniciandolo tutto con: lo amo lo amo lo amo? Ecco, lo vedi? così, così e così.» E dicendo, facendo a colpi d’ago si dette a trapuntare, quasi di furia, altroché ricamare, quel cuore nero sulla tela bianca entro il cerchio del telaino.

’Ndrja, che sino a qui, a sentire del suo cuore nero, dell’altro corno della luna, doveva farsi forza per trattenersi uno scoppio di riso, qui, a vederla come s’accaniva con quell’ago, si sentì passare ogni voglia di riso e di sorriso, ma non solo questo, si sentì pure, stranamente, come perso d’ogni spirito dentro, faglio, immalinconito, col cuore per davvero nero nero, occuposo, stranamente, stranissimamente, si diceva, perché, se per un verso non poteva mai essere che aveva dentro di lui tutto quell’effetto, quella scena, scena nemmeno scenata, di Marosa, il fatto era, però, che solo in conseguenza dell’agire di Marosa, poteva avere quella sensazione che lo pigliava completamente alla sprovvista, senza sapere come né perché, quella sensazione che era, quale era, come se lui non se la vedette, godette di fuori quella vista, quella scena di Marosa, ma senza vedersela né godersela di fuori, la fece pure lui con lei quella scena, fece, cioè, la parte sua in quella scena, e la parte sua, in conseguenza di quella di Marosa che s’accaniva a pigliargli il cuore a colpi d’ago, non era giusto, giustappunto, giusto quella, quella che si sentiva il cuore, come gli disse, gli predisse lei, per davvero nero, nero nero occuposo?

Ma quando risentì la sua voce, quando cioè tornò a parlare a quella muccusa ancora come prima, come sempre, delle sue muccusaggini, lui poteva dire che non si ricordava più, in alcunissimo modo, di tutto questo, di tutto questo che lui pensò o si sognò a occhi aperti di pensare anche se per un solo istante.

«Il corno della luna? L’altro corno? Ma che dici?» le fece, un poco sullo scherzo e un poco sul serio. Aveva l’aria di non capacitarsi di quello che Marosa intese dirgli, per questo, forse, l’aria di non capacitarsi di quello che lui intendeva dirle, l’aveva lei, dopo, e lei l’aveva, lampante sulla faccia, subito dopo, quando lui aggiunse, con un tono troppo meravigliato, come fatto apposito: «Ah, sì, sì, certo, come no? l’altro corno della luna. Ma lo vedi come mi feci spratico, come mi feci spratico e ’sperta tu. Tu, ’sperta, ’sperta, però, quando ti credi, fra quanto: un mese o anche solo una settimana, forse, che le spunta l’altro corno alla luna? Stasera, ’sperta mia bella, la sera di questo giorno qua, le spunta, mentre quella regata là, a Messina, è sabato che si fa. Ti dò tempo, dicesti, ma il tempo che mi dài, che mi davi anzi, per tornare prima di ricamarmi il cuore, come vedi, già passò. E ora che pensi di fare, che fai?».

Lei, prima restò a bocca aperta, come imbambolata, poi pigliandosi caparbiosamente fra i denti ora il labbro di sopra, ora quello di sotto, si mise a guardarlo fissa fissa negli occhi, coi suoi occhi, che per ’Ndrja, dire che si facevano occhi sempre più d’un’imbambolata, era lo stesso che dire che in quel momento la vedeva che lo guardava cogli occhi di prima, di primissima, anzi, di quando lui era uno sbarbatello, suppergiù dell’età di Masino, e lei era ancora, non per mododidire, una muccusella, di quando aveva un’età se non proprio quella in cui la femmina, se non è per la veste, si può distinguere dal maschio solo perché la femmina non pipìa al muro, cioè all’impiedi, ma per terra, calata sui calcagni, aveva un’età, in ogni modo, che non era né pesce né carne, ed era di personale che allora pareva proprio mignuno e ora no, forse perché ora, oramai il bello del suo personale pareva proprio quello, che era perfetto mignuno, anche perché ora, oramai, c’entrava e non poco, lo sviluppo che fece a signorina con le due minnuzze al petto come una coppia di verdelli: la vedeva che lo guardava ora come allora, quando lo guardava, ogni volta che lo vedeva, non tanto da incantesimata, quanto da strabiliata, da strabiliata e incuriosita, per non dire calamitata dalla sua vista, incuriosita di chi la strabiliava, nemmeno se lo decise già allora, quando ancora pipiava sulla rena, che quello, ’Ndrja, doveva essere lo zito suo, cioè non zito, zito ora, ma allora, se decise, decise che doveva pigliarselo per marito.

’Ndrja la vedeva che lo guardava sempre più cogli occhi di quella muccusella strabiliata, ma la vedeva pure, tutt’in contempo, che oramai pigliandosi le labbra fra i denti si faceva addirittura sangue, forse per nascondergli a lui che le tremoliavano, e le tremoliavano, nemmeno a dirlo, perché oramai doveva avere le lagrime in punta in punta.

Qua, allora, ’Ndrja, non perché lo divertiva, anzi, al contrario, perché quella vista, la vista di quella Marosa che per lui era tutta nuova e impressionante: una Marosa mortizza mortizza, come pigliata dai turchi, l’inteneriva, l’apostrofò lui, allora, per darle modo di parlare nuovamente a suo agio, dicendole: «Oh figliadidio, a guardarti, pare che restasti senza più scopo nella vita». Eppoi, come provocandola, sfidandola, per farle tornare gli spiriti, facendo, anche se tutt’apposita, la scena, aggiunse: «Ci tenevi per davvero tanto a ricamarmi il cuore, vero? e ne facesti per davvero uno scopo della tua vita, eh? E allora, guarda, divertiti con questo» le fece serio serio, tirandosi, in così dire, il camisaccio in sopra per scoprirsi il torace e contempo con l’indice della mano destra toccarsi la pelle, là, a sinistra del torace, per segnarsi, segnarsi, segnandosi per lei, il posto, dove, più o meno, aveva il cuore.

A questo punto, si figurava l’effetto che doveva farle, stando di scena in quella posa che fatalmente ricordava, anche alla distanza che c’è fra la terra e il cielo, la posa dell’Ecce Homo nelle figurine che davano in chiesa ai battesimi e alle cresime, a questo punto, con una voce che senza farla apposita, gli venne fuori come se fosse anch’essa in quella posa, le disse dolce dolce: «Ecco il cuore mio, eccolo qua. Ecco, ora tu fa’, fa’, fànne quello che vuoi. Avanti, vieni: forse non ci credi, non mi credi? Io, te lo dico io con volere mio e quasi quasi pure con piacere mio. Fa’, fa’, fàmmelo in pelle, mi senti? quel ricamo tuo, quello che ti mettesti in mente di farmi sulla tela. Ricamalo, ricamamelo qua, in pelle sopra a quello in carne, falli combaciare, quello ricamato e quello incarnato. Fa’, fa’, avanti, fàmmelo, sto ricamo a tatuaggio».

Mirava a farle tornare gli spiriti e la muccusa, provocata, provocata e contempo, forse, lusingata, da mortizza che stava, si spiritò addirittura: tornò lei, in sostanza, la Marosa stile maroso.

A ’Ndrja, per dire che tornò lei, bastò vederla, anche se quella non era la prima volta, bastò vederla come s’intesava, con quell’intesatura da femminona nella femminella, come s’intesava le spalle, e il collo la faccia la guardata.

Tornò, tornava lei e intanto che tornava, con fare, all’apparenza calmo calmo, che è il peggio fare, all’apparenza, per un maroso, tenendo in continuazione gli occhi fissi a quel punto del petto dove lui si toccava con l’indice per segnarsi il cuore, s’avvicinò con l’ago stretto fra i polpastrelli della mano destra e puntato contro di lui come per conficcarglielo là, dove lui si segnava che aveva il cuore.

Se ’Ndrja impallidì, lei non se ne potette scandaliare nemmeno, perché a quel punto finalmente non si tenne più dal piangere e subito le lagrime le offuscarono la vista: allora, mentre si lasciava cadere l’ago di mano, tremolò un poco sulle gambe e gli cadde addosso: abbracciandolo alla vita, tutta schiacciata al petto di lui, come per sentirgli il cuore dentro l’orecchio. Si mise a parlare là, fittafitta con le labbra e l’orecchio sul suo petto, come giocasse a parlare e sentire contempo l’eco delle sue parole dentro di lui. Ma non giocava:

«Per vera legge» diceva stretta a lui, come per stamparsi su di lui, «per vera legge, l’uomo che parte, lo dovrebbe lasciare alla sua femminella il suo cuore, come la chiave di casa glielo dovrebbe affidare. Tieni, questo è tuo, le dovrebbe dire. Mentre viaggio e sto lontano, con cuore o senza cuore, che cambiamento fa? A che mi serve, se l’ho impegnato qua? Che l’espongo a fare a rischi e pericoli? Per vera legge, così dovrebbe essere, così, così, per vera legge. Ma c’è vera legge a questo mondo? No, non c’è, non c’è».

Piangeva e le sue lagrime cadevano direttamente dal ciglio sulla pelle di ’Ndrja, come gli lagrimasse il costato a lui.

«Ma muccusella, muccusella, perché t’incottùrii tanto?» le fece con una carezza. «Parto forse ancora per la guerra?»

«Parti, e non è guerra per me?»

«Ma vado qui, a due passi.»

«Due passi o mille, quello che è, è che parti. Anche se esci dalla porta, a me dalla vita mi esci.»

«Per te allora, lontano dagli occhi, lontano dal cuore?»

«Scherzaci, scherzaci…»

Non sapeva che dirle, che farle per consolarla, come se per davvero quella femminella, che l’abbracciava strettastretta ai fianchi, la conosceva da tanto poco tempo, che non sapeva che dirle, che farle. Tutto quello che poteva fare per lei, era di farsi legare per la vita, col suo pensiero stretto alla caviglia: era di sentire, quando le stava lontano, quella corda di pensiero che lo tirava indietro, a casa. Era un culo all’ingrasso, pure lei, quella femminella? Nemmeno Ciccina Circé avrebbe potuto gettarle quell’ingiuria a Marosa. Che era, Marosa allora? Quella scaltrona di Ciccina Circé lei lo sapeva che era Marosa? Se l’inventava magari, se non lo sapeva: si faceva scrupolo forse a gettare pure sopra Marosa qualcuna di quelle sue ingiurie che si covava sotto la lingua?

«Il cuore» le mormorò sulla testa, «te lo lascio il cuore. Se trovi un modo per levarmelo da qui dentro, te lo lascio fino a sabato, me lo tieni tu. Eh, lo trovi un modo?»

Abbracciandolo sempre alla vita, Marosa alzò la testa e con la stessa alterezza di tono con cui gli aveva rivelato di avere concluso un patto con Dio, disse:

«Io lo trovai già il modo, il modo di levarti il cuore e tenermelo io».

«E questo che è, questo che si sente? Lo senti?» Se la tenne stretta con l’orecchio sul cuore, lei stette un poco a sentirlo e poi ebbe un altro sfogo di lagrime. Le fece:

«Ma ora che fai? Me l’innaffi di lagrime?».

Ma non la fece ridere. Si mise a parlare con la bocca contro di lui:

«Il ferone, il ferone. L’orca, l’orca…».

Ripeteva quelle due parole, quei due nomi, come se a parte la diversità, l’uno o l’altro pareva figurarseli con lo stesso, stessissimo spauramento di voce, quasi che ripetendo: orca, oppure: ferone, l’infunerato animalone le compariva in sogno, però doppio, orca e ferone, e lei non credeva ai propri occhi.

A ’Ndrja gli venne una strana inquietudine, come un’ansia, a sentirla:

«Ma tu ancora a quello pensi?» le disse. «Macché ferone, macché orca. Se vuoi ricamare, ricama una viriòla, anzi ricama meno assai, meno assaissimo della viriòla, un filo di cicirella, oppure addirittura una bava di nannata: ricama niente, ti dico, perché se ora abbassi gli occhi sul centrino, quando poi li rialzi, davanti mi vedi a me che andai e già tornai da Messina. Anzi, di più lontano di Messina, ti devo dire, da Galati Mamertino precisamente: perché, prima gli vogo a quel maltese in quella regata e con le mille lire che mi busco, ancora calde calde, gliele vado a portare a don Armandino Raciti, là a Galati perlappunto, come caparra per la palamitara che gli ordino di farmi lesto lesto. Resi l’idea?». E qui, inaspettatamente, perché in quel momento il suo pensiero era quello d’allianare Marosa, di divertirla e farla ridere come se la ricordava che rideva prima, quella muccusa di prima, qui, a questo punto, senza sapere come, scherzando, scherzandoci, come ci giocasse, si trovò che le faceva, in un certo senso, la dichiarazione. Perché, finendo di dirle del suo ritorno, del suo ritorno in specie da Galati Mamertino dove gli ordinava la palamitara a don Armandino, facendole un bellissimo inchino come uno che dopo tanto seguirla cogli occhi e ammirarla sempre a distanza, per la prima volta s’ardiva di venire al suo cospetto e parlarle del suo sentimento, le disse:

«Scusate, signorina: un marito capobarca, che si piglia a chiumma sti pellisquadre disoccupati, un certo Orioles o Cambrìa o Scarfì o Palamara, vi andrebbe a genio, l’avreste a piacere?».

Già alla seconda parola: signorina, che disse, parlava e dentro si commentariava: pare per davvero che le faccio la dichiarazione alla signorina, e io invece volevo solo allianare la muccusa.

Però, quello che voleva, che perlomeno credeva lui che voleva, quello di allianare la muccusa, quello l’ebbe, e l’ebbe tanto, quanto lui nemmeno voleva, forse: forse perché, di fatto, la muccusa, la faceva che era oramai signorina, più lui che la stessa muccusa. La muccusa, difatti, passò allora di colpo dal piangere al ridere e rideva con viso e riso premuti contro di lui: dopo un poco gli venne da ridere pure a lui, perché Marosa gli sfregava sulla pelle le ciglia bagnate di lagrime, e senza volerlo gli faceva il solletico.

Poi, ’Ndrja se ne andò direttamente a bordo dello zatterone: veniva notte e certo ripigliavano mare lesti lesti. Ma i marinai inglesi, col Maltese e lo scagnozzo, s’attardavano ancora attorno all’orcaferone. Lo zatterone, col portello di sbarco gettato sulla sponda, stava davanti alla Lanterna Vecchia e di là ’Ndrja seguiva i movimenti dei pellisquadre, intrafficati attorno alla carcassona, con scorciatori, scannatori e asce, come in corsa con la luce del sole calante.

A un certo punto però, i pellisquadre si misero a battere forte le mani, palmo contro palmo, per riscaldarsele, e da dov’era, ’Ndrja li sentiva che si lagnavano che le mani gli gelavano di quant’era fredda, gelata la carcassogna. Anche il suo sangue pareva di ghiaccio, a sentire loro, e bruciava: era talmente congelato, dicevano, che l’orcaferone non pareva morto allora allora, ma come da un mese, un anno, o tanti anni prima, e come se in tutto quel tempo la sua carogna si conservò dentro mari di lastre di ghiaccio.

E poi, e oramai era un bel po’ che gli tenevano sopra il naso, erano tutti colpiti da un fenomeno: quel colosso non feteva più, da un pezzo non feteva più. Allora si misero a battere più forte ancora le mani, gridandosi: «Oh, anche la puzza si marmorizzò di gelo».

Erano contenti di non sentire fetore, ma contenti pure, persino, nel contempo, di sentire freddo, gelo, ghiaccio sulle mani: perché, ora che avevano quella specie di scoglio nero di tonnellate e tonnellate di carne sangue ossa dove e come muoverle, per giorni, forse per mesi, potevano avere sulle mani qualsiasi specie di sensazioni, dal fuoco al gelo, perché ora, oramai, non potevano che essere tutte sensazioni di piacere per loro.

’Ndrja, tutto questo, credeva di capirlo dall’agire anche di uno solo, ma che era lo stesso di tutti, dall’agire cioè di suo padre, e sorrideva. E anche Masino, che ancora coi capelli bagnati, era venuto come a tenergli compagnia, lì davanti allo zatterone, Masino che fece già la sua parte per dare ai pellisquadre quella sciampagneria di spirito, anche lui credeva di capirli, e con loro capire anche ’Ndrja che li capiva e sorrideva: e sorrideva anche lui.

Masino credeva di stare là, alla bocca dello zatterone, a fare compagnia a ’Ndrja e stava là invece, per partire anche lui assieme a ’Ndrja. In quel momento non se lo sognava nemmeno, perché fu lì, sui due piedi, che a ’Ndrja venne l’idea di fargli buscare pure a lui quelle cinquecento lire: già se le meritava e se le sarebbe meritate ancora di più al remo, mentre non se la sentiva di dire che se le meritavano, come e quanto Masino, quei fallattutti di Messina, fratello e cognato dello scagnozzo.

Là, difatti, nei pochi minuti che precedettero la partenza, ’Ndrja sottopose il Maltese ancora a due altre specie di prove, anche se proforma oramai, perché oramai l’orcaferone gliel’aveva arenato e lui si trovava già sullo zatterone.

Il primo di questi due altri favori che gli domandò, fu di reclutare, e dicendo precisamente così: reclutare, gli usò per pomata proprio il verbo suo, reclutare anche Masino per la vogata: e il Maltese non se lo fece dire due volte, avendolo visto all’opera quando s’era tuffato per stoppargli lo sfiatatoio all’orcaferone.

L’unica difficoltà per Masino poteva rappresentargliela Totò:

«Che fai con Totò?» gli fece, prima, sullo scherzo. «Gli levi la minna? Lo svezzi?» E poi, invece, seriamente: «Insomma, se vieni per buscarti la panella, devi lasciare di baliarlo».

«Se lo balìo, non lo posso campare» rispose Masino con la voce del vecchio che aveva dentro. «E se lo campo, non lo posso balìare. Può farsi grande con la favetta? Che diventa? Un ninonano? Essì, vuole o non vuole, si dovrà affamiliare con sua nonna. Io, il dovere mio è che gli devo abbuscare il pane a tutti e due.»

A ’Ndrja però, in un certo senso, gli pareva di fargli un torto a Totò, perché da quando era comparso lui, si sarebbe detto che Masino aveva lasciato di balìare il nipotello ancora vava, per balìare il fratello di latte.

Il secondo favore che ’Ndrja domandò al Maltese, riguardò quel vecchio animalunga, che coi tre muccusi si era pigliata la questione con lo scagnozzo.

Il vecchio stava ancora seduto sotto la Lanterna Vecchia, solo, perché i tre muccusi scesero dalla piattaforma quando di lassòpra vedettero rimorchiare a riva la carogna dell’orcaferone. Lui invece, non mostrava il minimo interesse per la cosa, come se in vita sua, di strabilii come quello ne aveva visti tanti, che per lui non erano più tali.

Ora, allo scagnozzo gli venne di fare un goccio d’acqua, e venendogli quello stimolo, era andato a sbisognarsi dalla parte di dietro della Lanterna Vecchia. Forse non doveva averlo visto, il vecchio che stava laddiètro, sarebbe stata grande bassezza, anche per uno del suo stampo: visto o non visto, pisciando, gli pisciò di sopra, o quasi, lo pisciò un poco, insomma, un poco, però sempre troppo, trattandosi non d’acqua, ma di piscio. E difatti, il vecchio saltò all’impiedi talmente di furia, che a vederlo sembrava uno, come si dice, morso dalla tarantola.

«Ah maganzese, maganzese lordone, che mi pisci a tradimento» pigliò a ingiuriarlo, incazzato come un dio francese. «Ma tu, ora, ti credi forse, infamonazzo, che st’affronto che mi facesti me l’inghiotto, eh, me l’inghiotto perché tu ti credi che mi fai uno spagno terribilissimo col pisciatore che mi uscisti e ti tieni ancora impugnato, eh, questo ti credi? E ora lo vedi, ora, se mi spagno, lo vedi se mi spagno di farmi questo duello che ti piace a te, lo vedi ora, subito subito, ora che mi vedi il pisciatore mio, ora che lo vedi, me lo vedi, ecco, ecco qua, e vedi allora, vedimi se mi posso mai spagliare, incavallato così, di questo pisciatore qua, vedi, vedi, ecco, ecco qua.»

E in così dire, mentre ancora finiva e non finiva di dire, si sbottonò i pantaloni.

L’arma che tirò fuori dai pantaloni, brillò nella mezza oscurità della marina, precisa precisa a una spatola, una di quelle che un quarto giro di gistra se lo pigliano, e questa spatola, col suo vecchio argento intartariato, gli dondoliava fra le gambe quasi l’avesse pescata in quel momento, ed era invece una spatola che quasi feteva di quant’era che non stava più a mare, cioè nel suo mare, eppure mostrò lo stesso la sua antica vitalità.

A ’Ndrja, questo vecchio, doveva richiamargli per forza Caitanello sulla lancitta al confronto con Manuncularais, e gli veniva da ridere ricordando le parole di suo padre riguardo a quel malandrinone di Grampo Grigio, anche se c’era troppa somiglianza, non tanto fra tipo e tipo di malandrinone, ma fra vecchio e vecchio, affarecinese con affarecinese, per sentirsi gran voglia di ridere.

L’affarecinese del vecchio era veramente spropositato, chiamarlo spatola non era un’esagerazione: il vecchio, fra l’altro, l’impugnò come fosse veramente una spatola, quasi a metà, giù, dietro, per il cozzo, e da fermo, senza bisogno di accorciare la distanza con salti o altre mosse, pigliò a sbatterglielo di piatto, contro i fianchi, allo scagnozzo.

Allo scagnozzo, l’affarecinese del vecchio aveva fatto un effetto mammalucchino: perse subito ogni spirito e ritirandosi davanti alle nerbate del vecchio, gridava:

«Ma che è, che è? Ma che arma m’usciste fuori?» fingendo di non distinguere il nervo, il nervo a nerbo, del vecchio a causa dell’oscurità. «Signor Maniàci… Signor Maniàci» gridò poi, chiamando il Maltese. «Vossia viene qua, vossia viene qua a vedere che sorta di fenomeno di natura. Lesto lesto, vossia viene, vossia viene.»

Il vecchio però, aveva già rinfoderato l’arma:

«Vi castigaste ora?» diceva affannato allo scagnozzo. «Vi castigaste, scellerato?»

Lo scagnozzo la voleva girare sulla meraviglia:

«Un fenomeno di natura» diceva al Maltese. «Vossia vedette? Vossia glielo vedette che spavento di cristiani? Come fa a camminare, mi domando io? Come fa a non imbrogliarsi coi piedi? Ma dove lo porta? Dove lo tiene? Ma che gli fa, il ripiego, l’annoda come fosse corda? O se l’attorcina attorno a una gamba? Eh, vossia lo deve vedere, vossia gli deve dire di mostrarglielo, agli inglesi, quella malanova che ha in mezzo alle gambe. Quel pelorosso si sciala, se vossia glielo dice, quello si sciala, lo ringrazia a vossia…»

Il Barbarossa venne con la pipa fra i denti, guardando il vecchio come guardava l’orcaferone, quasi fosse anche quella, quella del vecchio che gli faceva vedere il suo fenomenale affarecinese, una cosa fatta per sport. Il Maltese si scialava per primo lui a parlargliene, perché al Maltese gli piaceva il parlare grasso: ma Barbarossa guardava di continuo, e come di lontano, il vecchio.

«Nonno, avanti» fece lo scagnozzo. «Fategli fare un’affacciatella, vediamo che faccia fa st’inglese.»

Il vecchio non trovava parole: li guardava a bocca aperta, con sbalordimento.

«Oh, che vi fate pregare?» insistette lo scagnozzo. «Vi pare che ve lo consumano cogli occhi?»

«Mannaia la morte mia, mannaia la morte mia…» cominciò a lagnarsi il vecchio, battendosi con una mano sopra la coscia.

Lo scagnozzo gli gettò un sigaretta fra le gambe:

«Che fa, fuma, per caso? Avanti, accendetegli la sigaretta».

«Ma ve ne andate, scellerato? Ve ne andate?» gli fece il vecchio. Ma fu proprio quel ruffiano dello scagnozzo che lo portò sul debole, perché parlottò sotto sotto col Maltese, gli fece l’occhiolino e poi, a voce alta, gli disse:

«Vossia, però, glielo dovrebbe fare un bel regalo al nonno, eh? La vogata non è cosa che può farcela, lui, però un premio se lo meriterebbe il nonno, per quanto ci trottò dietro. E il nonno, magari, per dirgli grazie a vossia, gli soddisfa la curiosità, eh?».

Il Maltese era quello che era: un bombolo, babbione e pacchiapacchiella, qualche uscita scaltrigna l’aveva pure, ma quel bello sciscì di Sanciolo con la sua parlantina, lo girava e lo rigirava sempre come voleva lui, specie quando si trattava di cose grasse come quella con le femminote e come questa con il vecchio.

Il Maltese, perciò, contò del danaro, due carte da cento e una da cinquanta, e le passò poi al suo scagnozzo, che le pigliò e le mise come in mano al vecchio:

«Ma mi volete lasciare in pace?» fece il vecchio, chiudendo gli occhi. «Scellerato, debosciato che non siete altro, ma come potete pretendere che mi degrado a tanto?»

«Avanti, pigliate» gli fece lo scagnozzo, sciroppandosi le ingiurie come acqua fresca. «E non vi fate patemi. Vi degradate? Ma con quella sorta d’affare, v’innalzate: quale degradarvi? Ma quanto siete ingenuone. V’ammazzate per farvi pigliare a remare, mentre qua, bello flaccommodo, vi potete buscare la panella. Ma che andate cercando? Avanti, pigliate qua e fategli dare a sti signori inglesi un’occhiata al pesciazzo vostro, a quella specie, più che d’aguglia, di spatola imperiale che vi tenete, bello sonnoso, incavernato in mezz’all’anche.»

Gli afferrò una mano, gliela aprì e vi intappò quelle duecentocinquanta lire, però senza lasciare né la mano né le duecentocinquanta lire: lo teneva, e tenendolo per la mano, si mise di colpo sopra un ginocchio, gli passò l’altro braccio attorno alle spalle, lo strinse e allora il vecchio non si poté più muovere.

«Avanti» gli fece allora quel ruffianone, «sbrogliatevi la cimella: che vi costa? L’avessi io, per la madosca, per duecentocinquanta lire la porterei in mostra.»

Il vecchio doveva sapere fin troppo il valore delle duecentocinquanta lire, si agitava ancora nella stretta dello scagnozzo, ma si vedeva che lottava pure contro la tentazione.

Il Barbarossa, però, gli salvò la faccia: perché, come si trattasse veramente di cosa fuori della persona del vecchio e di cosa che lui poteva pigliare per sport, si mise chino sui calcagni davanti a lui, tenuto sempre fermo dallo scagnozzo, e calmo calmo, cominciò a cercargli col cannello della pipa dentro l’abbottonatura dei pantaloni ancora sbottonati, come scandagliandolo nell’incarnatura in mezz’all’anche, come se, cioè, scandaliasse e tastiasse con la punta d’una fiocina se laddèntro sentiva il molle di carne del pesciazzo, sinché la spatola non venne pendoliando in fuori e piegò la testa fra i ginocchi del vecchio.

Il puntinato lo teneva sempre, ma il vecchio ormai non faceva più resistenza, se n’era come sceso sulle spalle e stava col capo girato verso le palme, e con lo sguardo sembrava scapparsene verso là, allontanarsi da sé, dagli altri, dagli occhi degli altri, dalla vergogna del suo corpo. Zimbello e martire, ne fecero quello che vollero, la spatola, gliela scandagliarono cogli occhi, gliela misurarono a palmi di mano e a cannelli di pipe, ma con tutto questo, alla fine di quella farsa, non ridevano così tanto, come si poteva credere dalla partenza.

Barbarossa, infine, batté una mano sulla spalla del vecchio come per congratularsi, lo scagnozzo mollò la presa, ripigliandosi il danaro che stava nel palmo della mano del vecchio, ma che di fatto aveva continuato a tenere fra le sue dita.

«Eh, gran contrasto di vecchio?» gli fece. «Te la vendi la creanza se il prezzo è buono, eh? Vieni, guadagnateli con la capacità sti soldi. Vieni sotto, difenditi, fetenzia…»

Col braccio teso e la mano a taglio come la lama di un leccasapone, lo sfidava a tirarsi a schermaduello. Ma vedendo che il vecchio non gli dava intesa e stava sempre in quella posa come di martire, senza avere nemmeno la forza di abbottonarsi, alzò una gamba contro di lui: il vecchio dovette temere che lo colpisse là, nel punto tangeloso ch’era stato questione del contendere, si scansò rinculando, provò intanto ad alzarsi sulle braccia e cadde di nuovo sulla rena. La spatola gli si ripiegò davanti e lui restò a capo chino, come se posandoci gli occhi sopra per caso, dopo tanto, e dopo tanto riguardandoselo, ci cogitasse sopra amaramente. Era in quella posa come Caitanello sulla lancitta: un vecchio che rivedeva quel fido compagno di gioventù e quasi stentava a riconoscerlo, e le cose di gioventù che quel compagno gli ricordava, lo invecchiavano di più.

Fu il Maltese in persona a porgergli di nuovo le due carte da cento e quella da cinquanta, il vecchio, però, fece con la testa: no, no, e il Maltese non insistette, come se lo capì subito che tutt’all’inutile insisteva.

Si radunarono, allora, tutti davanti allo zatterone e il vecchio, rimasto solo sulla rena, si confuse all’istante con l’aria viavia sempre più scura che gli stava intorno, sembrò farsi distante, sparire a poco a poco alla vista.

Quando l’ebbe vicino, ’Ndrja disse al Maltese:

«Se vossia mi dà quelle duecentocinquanta lire, gliele dò io al vecchio».

«Ma non lo vedete come si tiene sdegnoso» interloquì lo scagnozzo.

«Avete una faccia… Proprio vi sta bene la faccia che avete» gli fece Masino. «L’avviliste, lo martoriaste…»

Il puntinato aprì la bocca come per replicargli e ’Ndrja allora lo afferrò per la pettorina:

«Avanti, avanti, che avete da dire? Ditelo e vi spacco quella faccia di feccia».

Lo scagnozzo capì che non doveva pipìare e non pipiò. ’Ndrja allora allungò la mano al Maltese, aspettando il danaro: questa è un’altra prova che ti faccio superare, gli disse mentalmente.

«Ecco» fece il Maltese. «Ma il nonno non lo accetta. Si ritiene troppo offeso.»

«Di ritenersi offeso, se vossia mi permette, ha ogni ragione. Offeso è poco: vilipeso. Ma vossia vedrà che da me l’accetta, il denaro.»

Andò dal vecchio, gli mise le duecentocinquanta lire in una tasca della giacchetta, ma il vecchio, sempre a capo chino, con la spatola sulla rena, sembrava che non se ne fosse nemmeno accorto:

«Andatevene ora, andatevene. Bastò lo spettacolo» gli fece ’Ndrja.

«Queste sono vergogne» mormorò il vecchio come parlasse da solo, alludendo al suo affarecinese. «Vergogne di povera gente. È giusto, è giusto che i signori ci ridono.» E piangeva, piangeva come in dentro, dentro di sé, senza suono, senza segno di pianto, piangeva, che ’Ndrja lo sentì, sentiva a malapena.

«Ve ne volete andare sì o no?» gli fece ancora ’Ndrja. «Altro spettacolo volete dare?»

«Perdemmo ogni decoro» mormorò il vecchio, come intendesse dire di lui e del suo affarecinese, o di lui e di ’Ndrja, di lui e dei pellisquadre attorno allo scoglio nero della mole dell’orcaferone, o di lui e di Caitanello, precisi identici in quella posa in mente a ’Ndrja.

«Voi non perdeste niente» gli disse ’Ndrja. «Il disdoro non fu vostro, capiste? Ora, però, vi volete rinfoderare quell’affarecinese? Ve ne volete andare?»

Il vecchio, finalmente, si riabbottonò, perché quei tre muccusi venivano a vedere:

«Che gli successe? Che gli successe?» domandarono.

«Niente gli successe. Ma voi perché non ve lo portate a casa?» gli disse ’Ndrja. «Ma che vi viene a voi? Nonno?»

«Noi, manco sappiamo come si chiama» fece uno dei tre. E poi, tutti e tre, rivolgendosi al vecchio, gli domandarono:

«Nonno, come vi chiamate? Dove l’avete la casa? Ve la sentite di camminare?».

E intanto lo aiutavano ad alzarsi, il vecchio s’appoggiò a due di loro, una mano sulla spalla dell’uno e una mano sulla spalla dell’altro, e così presero ad allontanarsi verso le palme.

Mentre i marinai rialzavano il portello, ’Ndrja si domandava con Masino dove poteva essere Marosa, perché non si era fatta vedere per salutarlo. Ora, all’ultimo momento, gli veniva quel desiderio, prima no: ora voleva vederla, anche se era per vederla piangere.

«Oh, pare che si scordarono tutti di noi» diceva a Masino. «Quelli, va be’, con lo spasso che gli arrivò, a noi fottono e pensano. E del resto, ci salutammo già. Ma quella muccusa? Capace che mi tiene il punto, capace che piange chiusa in casa per non darmi sazio. Ma del resto, pure con lei mi salutai, e quella starà già aspettandomi di ritorno.»

«Totò, stanotte lo sentirà mia madre, verso le tre. A voglia a baliarlo» fece Masino, seguendo il suo pensiero.

Il villaggio scompariva nell’oscurità. Lo sperone appariva deserto, la finestrella della cabina del signor Cama era tutta nera, e lui doveva stare sicuramente in casa, ma pareva impossibile immaginarselo che dormiva con l’orca là di sotto, che se si sporgeva e allungava la mano, quasi la toccava: ma forse, proprio perché l’orca era là di sotto alla sua finestrella e i pellisquadre la squartavano prima che incarognisse, il signor Cama si era oramai esiliato in casa.

Distinsero un’ultima volta i pellisquadre che si agitavano attorno all’orcagna come anime dannate in un’opera d’inferno. La carogna dell’orcaferone si era come gonfiata di tenebrosità e pareva una roccia, una nuvolaglia, ancora tutta intatta con le sue tonnellate di carne, la pelle spalmata del nero suo di pece, di quello della notte, la sua chiusa, indecifrabile forma d’animale del mistero: e sotto quello spaventoso, gigantesco profilo temporalesco, i pellisquadre facevano la figura di nani impotenti, di dannati o di pazzi, che svacantavano il mare col palmo della mano.

Lo zatterone pigliava mare e sbiancando il cielo più basso, oramai scuroscuro, gli albanelli comparvero dal largo là dintorno: remigando, gettavano quel loro verso rauco, sbrafato, come se scambiassero la mole navigante dello zatterone con quella, arenata là, alla sponda, dell’orcaferone.

Pigliarono mare, una cinquantina di metri, forse meno che più, tanto da trovarsi, forse, ancora dentro, piuttosto che fuori dal primo mare.

Dalla riva allora, dalla riva, dalla riva che ancora di così vicino, non si distingueva più dallo zatterone, come scancellata, sparita, subissata, con mare e marina, in un unico, impenetrabile, nuvoloso nero miscuglio annottante, venne, chiara, squillante, la voce di Marosa:

«’Ndrja!» chiamò la prima volta, ma poi, come per farlo certo, certissimo, ’Ndrja, che era precisamente lui, lui in persona, la persona che chiamava, a quel modo e in quel momento eccentrico, chiamò, l’appellò per nome e cognome: «’Ndrja Cambrìa! ’Ndrja Cambrìa!».

Gridata, gridata in quell’eccentrico, con quell’eccentrico modo e momento, luogo e accento, gridata e così aspettata, inaspettata, all’orecchio di ’Ndrja, la voce di quella muccusa gli risonò con quel timbro squillante e tono secco, sferzante come di padronanza, timbro e tono di voce, in altre parole, d’una Marosa che non si lagrimiava né si vaviava più con ago tela e telaino di ricamo. ’Ndrja quasi stentava a riconoscerla, a riconoscere la Marosa di sempre, da sempre conosciuta, quella che di fuori, magari, faceva, si faceva maroso, maroso di mare, e dentro si gettava il piccio, dentro, se maroso era, non era maroso di mare, ma di lagrimella; stentava a riconoscerla, quella Marosa, quella conosciuta sino a poco prima, nella voce di questa Marosa che lo chiamava, ma non l’invocava, lo chiamava e basta, lo chiamava, semmai, tutta spassionata, se non lo chiamava, addirittura, solo per dargli una voce, una chiamata di mente, come per ricordargli qualcosa col solo suono della sua voce.

«’Ndrja Cambrìa? ’Ndrja Cambrìa?» la sentì gridare ancora.

Eppoi, quella novità di chiamarlo per nome e cognome: voleva significargli forse che era incagnata con lui? o intendeva forse stabilire una certa distanza fra loro due? Perché, sentendosi chiamare, nel timbro e nel tono di voce con cui lo chiamava quella muccusa, ci sentiva qualcosa d’altro, qualcosa così, qualcosa cioè come detto a baccaglio, qualcosa, non se lo diceva per riderci, che gli sonava come un sottinteso di minaccia, ma d’una specie di minaccia che si riferiva anche a lei con lui. Te ne vai, eh, ’Ndrja Cambrìa? Parti di nuovo, eh? Ricordati, ’Ndrja Cambrìa, ricordati, ricordati. Qualcosa così sembrava dire, dirgli, la muccusa, qualcosa da muccusa.

«La muccusa si spagnerà che mi sciolsi la caviglia» mormorò ’Ndrja, come fra sé e sé. «La muccusa la pigliò per un’altra guerra, sta vogata. Ora si sente zita e per tale si pretende» finì di dire ad alta voce.

«Ma perché aspettò l’ultimo momento?» fece Masino, come non avesse sentito.

«’Ndrja Cambrìa! ’Ndrja Cambrìa!» chiamava Marosa, ma senza più speranza, sembrava, di fargli arrivare la sua voce che lei doveva avere l’impressione che si perdeva maremare e quello che ne restava era come la coda di un’eco più disperata che accorata: «… drja!…brìa!».

Era come la ripetizione di qualcosa che già successe, con le parti, fra maschio e femmina, scambiate, ma per il resto, la cosa era tale e quale. Là, sulla riva, prima ci fu lui a chiamare e ora c’era Marosa: qua, sulla barca che s’allontanava sopra il mare annottante, prima ci fu Ciccina Circé e ora c’era lui.

La luna nuova, lontana e ancora invisibile in quel momento, doveva trovarsi all’incirca dietro l’Aspromonte, ma di qua, sullo scill’e cariddi, nello stesso momento era scuro fitto, di quella specie di scuro attizzonito che fa la luce del sole, così di colpo, repentino, che allùcia gli occhi l’istante che il sole sparisce tutto, anche se l’istante dopo apparisce la luna.

Intorno, si sentivano ancora gli albanelli, uno qua, uno là, come se persi, l’uno voliava, in quello scuro, in cerca dell’altro; e dietro, sotto, agli albanelli, come in caccia dei gabbiani, le fere erano scasate anch’esse a poppa dello zatterone, piega con piega alle onde, aqquattate dentro l’oscurità, aspettavano che i gabbiani remigassero abbastanza bassi per nuovolargli, saltargli contro e a colpi di manuncule sbatterli a mare: gettavano allora i loro iiih, iiih, e ridevano tutte sciacquose.

Nei momenti in cui quelle malanova stavano accostate e nuotavano in crociera con lo zatterone, ’Ndrja, richiudendo gli occhi, aveva l’impressione di trovarsi ancora sulla barca lunga e nera di Ciccina Circé, l’impressione come se la traversata con quella millunanotte ancora non gli finì, come se il suo viaggio continuava ancora per mare, con la femminota e con le fere alloppiate dal dindin, dindin della campanella.

Al Faro arrivarono col primo apparire della mezzaluna, col mare che scintillava tutto sino alla punta dell’imbarcadero in legno che gli inglesi avevano gettato davanti alla piazzetta.

Qui era ancora scuro e la donna con l’ali ai piedi si alzava in cielo nuvolosa e temporalesca. Alla base del monumento, una diecina di figure sedevano in giro, immobili e come addormentate col capo sui ginocchi. Erano quella diecina di sbarbatelli che il Maltese aveva sgoccioliato fra i meno peggio e i meno muccusi fra tutti quelli, chissà quanti, chissà da quanto, che gli trottavano dietro la carrozza: e quella diecina di sbarbatelli erano i vogatori di polso che dovevano vogare con lui, contro inglesi e americani.

Il Barbarossa e il Maltese entrarono in una casa là di fronte che serviva agli inglesi come casermetta: ’Ndrja, Masino e gli sbarbatelli, lo scagnozzo li fece salire sopra un camion scoperto, fermo accanto a quella casermetta degli inglesi. La porta di quella casa era spalancata, ma c’era una specie di coperta che faceva da tenda: dal camion, perciò, non potevano guardare dentro, ma potevano sentire che laddiètro alla tenda facevano musica.

’Ndrja e Masino s’incunearono a sedere fra la cabina e il cassone; gli sbarbatelli salivano a uno a uno, aiutandosi col chiarore di luna per non sbattere fra le gambe degli altri, mentre si cercavano un posto contro le sponde del cassone: là, s’abbracciavano i ginocchi e quasi tutti, sul primo momento, alzavano gli occhi e davano un’occhiata alla luna che saliva in cielo.

«Faccepulite» mormorò ’Ndrja, considerando quegli sbarbatelli. Anche Masino era un facciapulita, uno sbarbatello, anche Masino aveva quell’aria di non essere ancora né pesce né carne, mascolinamente parlando: perché, quanto al resto, Masino era più definito di un uomo fatto, col vecchio che aveva dentro e ce l’aveva di nascita, se prima ancora di essere partorito si trovava già ad essere orfano di padre.

Poi, era salito sul camion lo scagnozzo e aveva cercato ’Ndrja, facendosi luce con una lampadina tascabile:

«Sentite» gli fece. «Dice il signor Mister Maniàci che gli dovete fare un favore. Gli dovreste dare una occhiata alle mani di questi muccusi e sapergli dire se maneggiarono mai remo.»

«No, non ci contate» fu la risposta di ’Ndrja.

«Ma che vi costa?» insistette il puntinato. «È un favore di niente. Manco vi dovete alzare di dove state, perché a uno a uno, sti muccusi vengono, vi rovesciano le mani sotto gli occhi e io vi faccio luce.»

’Ndrja non alzò nemmeno la testa, come non lo degnasse:

«Vi dissi no, non ci contate» ripeté.

«Voi pensate forse di farlo a me lo sfregio? A lui, al Maltese, glielo fate.»

’Ndrja non disse niente e quello, ancora:

«Allora, glielo vado a dire che gli negate il favore?».

’Ndrja continuò a non dargli conto, e il puntinato saltò a terra dal camion e una volta a terra, una volta che si ritenne al sicuro dalle mani di ’Ndrja, lo provocò ulterio:

«Oh, con una mano piglia e l’altra se la ritira».

Dopo nemmeno mezzo minuto, tornò col Maltese. Gli faceva:

«Vossia non mi crede? Glielo domandi vossia, glielo domandi».

S’affacciarono al cassone, il Maltese rideva, rosso accaldato in faccia, aveva la sahariana sbottonata, e col suo stecchino d’argento si stuzzicava fra i denti:

«Ma vi pare che l’amico ’Ndrja Cambrìa non mi fa questo favoretto?» disse, parlando a ’Ndrja per interposto scagnozzo.

«Mi dispiace, ma questo favore a vossia non glielo posso fare» gli rispose ’Ndrja dal cassone.

«Vossia, lo sente?» fece lo scagnozzo. «Lo sente che dice? Mi dispiace sino all’osso ma piangere non posso.»

«Sanciolo, non ci stonate voi e fatemi fare a me» e poi, affacciandosi al cassone: «Ehi, sentite ’Ndrja Cambrìa: dategli una guardata alle mani di sti muccusi, fatemi questo favore».

«Vossia mi può domandare quello che vuole» rispose ’Ndrja, «ma non questo.»

«Avanti, una guardatella» gli fece il Maltese, ma stravagantemente, come avesse la mente girata ad altro. «Che li porto a fare a Messina, se non si sanno rimenare col remo?»

«Non posso» ripeté ’Ndrja.

«Li porto a Messina per farli tornare a piedi?» disse ancora il Maltese. «Vi pare che qualcuno non c’è fra sti muccusi che pensò di darci la fottitina? C’è, c’è…»

«Sì, vossia ha ragione. Ma non posso, glielo dissi.»

«E se non potete voi, chi può?»

«Chi può, può. Io no. È inutile che insiste, vossia.»

«Ma siete voi capovoga. Eh, caro don ’Ndrja, compito vostro è.»

«Capovoga lo dice vossia, la barca lo deve dire. In barca tutti al remo stiamo.»

«Oh, gli dànno mille lirazze» strambottò lo scagnozzo, «e che gli domandano? di guardargli le mani a sti muccusi e dirci: questo sì, questo no.»

«Se mille lire me le dànno per remare, è fare il mestiere mio. Fare la spia, invece, quello è mestiere vostro, nasceste per quello, voi» lo ingiuriò, calmo calmo, ’Ndrja.

«Sull’onor mio, mi viene l’impeto…» fece rabbioso lo scagnozzo.

«Sanciolo, lasciatelo stare l’onore vostro, non lo chiamate in causa per ste fesserie. È troppo prezioso l’onore vostro» lo zittì il Maltese, un poco a smacco e un poco a sfottò.

Detto questo, il Maltese andò alla porta della casermetta, alzò la tenda, occhiò da uno spiraglio e rise a quelli che stavano dentro. Di là, veniva ancora come un baccano in sordina, i marinai inglesi battevano i piedi e cantavano senza musica sempre e solo quel motivo che faceva: Roo…saa…muuunda…

Gli sbarbatelli, intanto, ringraziavano ’Ndrja, dicendogli tutti che era un amico:

«Siete un amico, un amico».

«Sì, non dico di no, anzi mi commuove e onora che mi dite amico, ma non è che ve li posso fare io, i calli alle mani, se non li avete.»

«Li abbiamo, li abbiamo i calli» fecero gli sbarbatelli.

«Li hanno, dicono loro» fece ’Ndrja, provocatorio, però bonario provocatorio, rivolto a Masino. «Capaci che non hanno nemmeno il foglio di pesca. Per qualcuno, anzi, ci scommetto, non solo che non l’ha, ma forse nemmeno lo sa.»

A coro però, quelle Faccepulite lo rassicurarono anche su quel punto.

«Meglio per voi» gli fece ’Ndrja. E poi, come per scandaliarli, aprirgli gli occhi, per davvero come un amico: «E ora, una regata, lo sapete che è una regata, una regata o vogata, perché la vogata vi viene forse di più a conoscere? E lo sapete contro chi la corriamo sta regata, marinai inglesi e americani coi polsi più grossi d’un remo e il pelo lungo così?».

«Non vi facciamo sfigurare, state tranquillo. Non vi facciamo fare una malafigura, dopo che vi dimostraste così amico con noi.»

In quell’istante però dentro il cassone nessuno parlò più, quelle Faccepulite nemmeno fiatarono più. In quell’istante difatti, dattorno al camion, in qualche punto nell’oscurità di quella specie d’imbarcadero degli zatteroni inglesi, col biancore di quella femmina con l’ali ai piedi che sembrava volare in alto: mbùmbùmbù, mbùmbùmbù, rimbombarono i colpi che faceva stampelliando con la sua famigerata asta di bandiera quel dispotico mutilato, quel Boccadopa; e ’Ndrja, risentendo quel mbùmbùmbù, mbùmbùmbù, tutt’in contempo ebbe come l’impressione, ora qua, che si trovava già all’isola, oramai da giorni arrivato, tornato, dal suo viaggio a Cariddi, e ora, qua, sul camion, in punto di partire per Messina, con Masino, con questi sbarbatelli, per vogare in quella regata del signor Mister Maltese, ebbe come l’impressione di trovarsi ancora là, ancora in viaggio, in continente, di trovarsi insomma ancora sulla marina femminota, ancora là, incascettato renarena, scuroscuro, in mezzo a quella comarca di femminote, già pronte, parate a vararsi col loro armamentario contrabbandero, per il vaeviene d’ogni notte all’isola: ebbe come l’impressione di trovarsi ancora là, quasi alla fine ma non alla fine del suo viaggio, ancora là dove sperò, ma non sperava più oramai, non sperava più, come l’indettò quel vecchio spiaggiatore, di pigliarle, quelle deisse, mentre stavano con una gamba a riva e l’altra alzata sulla barca, sperò ma non sperava più quando vedette, le vedette che era su quella specie di cameredaria di battellini, sopra a quei canotti cosiddetti di salvataggio che si varavano, e per vararsi sullo scill’e cariddi a bordo a quelle specie di cameredaria ci voleva il loro barbaro coraggio: ebbe come l’impressione di trovarsi ancora là, precisamente in quel momento là, nel momento del primo mbumbumbamento che scoppiò là, lassòpra, sulla scogliera femminota, quell’effetto come del battere, nientedimeno, d’una potenza infernale, e invece si trattava dei colpi che dava, tutto scattoso e nervino, con la punta della sua stampella, quel Boccadopa, che era scasato fuori dalla casa dove s’abbuffava di ghiotta di fera spacciata per tonno, pigliato d’affrevo al pensiero che a quel pelleossa di Portempedocle, che si stava abbuffando pure lui di ghiotta di bestino in qualcun’altra casa femminota, doveva essergli uscito di mente il marinaio, cioè lui, ’Ndrja, il suo Mosè ossia, come l’appellava quello sfantasiato, giusto giusto quando erano arrivati oramai in pizzo al mare; come l’impressione di trovarsi ancora là in quel momento là che quel mbùmbùmbù, mbùmbùmbù, scoppiava sopra per sotto rimbombando dalla spianata rocciosa, con un subisso di echi come di tuoni rintroni che da dentro le cavità della roccia si sperdeva, ora lontano, ora vicino, ora morendo ora rinascendo ingigantito, per mare, per aria, sullo scill’e cariddi, con un effetto che ora, qua, a paragone di questo mbùmbùmbù, mbùmbùmbù qua, poteva dire, ora, qua, che era, che fu davvero impressionante, anche se a nessuno là sulla marina gli passò per la prima pelle, perché là, sulla marina, sapevano tutti, sia lui e sia le femminote che gli avevano dato rifocillo a quei pezzentieri dell’esercito, sperando di alloppiarli con quella tale mistura di vino mammalucchino, sapevano di chi, di che si trattava, e se quelle galeote in quel momento, per un solo momento, per quel solo momento che durò il mbumbumbamento, s’intanarono renarena, fu, bastava vederle, perché gli dovette passare per mente che tutto quel rimbombo, rintrono, in piena notte, nel silenzio dello scill’e cariddi, c’era rischio che gli ribellionava le ronde finanziere sia di terra, sia di mare, ma poi, un momento dopo, quando quel pelleossa di Portempedocle scasò pure lui all’aperto sentendo il rimbombo di quel soldofalso che lo chiamava alla corvé, pigliando a scannarozzarsi col suo Mosè, Mosè, col rischio ancora più grosso di conseguenza, che quello scannarozzato gli ribellionasse le ronde finanziere, quelle galeote allora, rischio o non rischio se ne uscirono al naturale e non solo si rimisero all’impiedi, belle in vista, ma per giunta prima stavano zitte, se prima stavano zitte, ora s’inconversavano ciuciuliando l’una con l’altra, una qui una là, per la marina, chi erano, quelle due malumbre, erano due di quei pezzentieri dell’esercito, focumeu, focumeu, che ancora non s’erano né alloppiati né se n’erano andati in cacarella, due e uno dei due è un mutilato che fa us’abuso di stampella, l’altro è un testadimorto che diocenescampi. Mbùmbùmbù, mbùmbùmbù: ora, qua, ebbe come l’impressione di trovarsi ancora là, sulla marina femminota con un effetto ora, qua, che a paragone di quel mbùmbùmbù, mbùmbùmbù là, era puro e semplice stampellio, stampellio che tuttalpiù faceva più rumore della camminata di Portempedocle con le pezze ai piedi, della camminata di quel suo asservito, che non si sentiva ma che figurarsi, se non si trovava là affianco a lui, a fargli, volente o nolente, proprio non si capiva, ogni e qualsiasi genere di corvé, da quella di farsi massaggiare la gamba monca a quella di farsi un piantolino sul petto di quel pelleossa, a quella infine di farsi fare da tramite col marinaio per il passaggio di mare: un mbùmbùmbù, mbùmbùmbù ora, qua, con un effetto così, di puro e semplice stampellio, senza quel subisso di echi, di tuoni e rintroni, impressionanti, eppure le Faccepulite con lui sul cassone, non solo prima parlavano, ognuno per ringraziarlo, e si erano ammutoliti, ma ’Ndrja ci avrebbe scommesso, che dentro si erano tutti stracquati, strambati, sbiancati in faccia, questo perché non sapevano, non potevano immaginare di chi, di che si trattava. ’Ndrja l’ebbe quella tentazione, lo provò quell’istinto di dargliela lui la spiega, dargli lui quelle informe, di chi, di che si trattava, per levargli ogni spagno alle Faccepulite: dargli quella spiega, quelle informe col dirgli, quasi con le stesse parole delle femminote là, sulla marina, che quello era un certo Boccadopa, un mutilato che faceva us’abuso di stampella, e che con lui, anche se non lo sentivano, c’era un certo Portempedocle, che non era mutilato, ma era forse peggio.

Ma se non aveva, non ebbe alcunissimo motivo di starsene incascettato, muto muto, per non scandaliare le femminote della sua presenza in mezzo a loro, là, sulla marina, in quel momento là, quando oramai non sperava più di trovare trasbordo, per quella notte perlomeno, perché la comparsa di quella granfemmina di conseguenze, la comparsa cioè di Ciccina Circé, tutta sola, solagna, con la sua barca nera, pizzuta, per lui, in quel momento, era ancora in mentedei, ora, qua, che nemmeno lui, nemmeno a inventarselo, poteva dirsi, darsi, un qualsiasi motivo per starsene zitto, stranamente però, senza sapere, anzi senza neanche domandarsi nemmeno lui perché, non avendo niente da perdere, ora, qua, sul camion, ugualmente se ne stette zitto quasi che questa fosse effettivamente, anche se sul momento lui non ne aveva proprio coscienza, la vera conseguenza di quella impressione che ebbe sentendo quel mbùmbùmbù, mbùmbùmbù, di Boccadopa, l’impressione cioè come di trovarsi ancora là, sulla marina femminota.

Però, mentre lui ci travagliava di fantasia, sopra a quel subisso di tuoni e rintroni, quel mbùmbùmbù, mbùmbùmbù, a questo punto si scandaliò che non si sentiva più, non si sentiva più non solo nel senso che non se lo sentiva, risentiva lui dentro, come a ricordo, ma anche nel senso, nel senso, proprio nel senso che non si sentiva più proprio all’orecchio: si scandaliò che quello che si sentiva era solo lo stampellio di mutilato di Boccadopa, lo stampellio che faceva poggiandosi su quella sua asta di bandiera. Era quello che si sentiva, lo stampellio di Boccadopa che s’avvicinava là dattorno al camion col suo passo di legno insieme ai passi di altre due persone; e là, proprio accanto al camion, lo stampellio non si sentì più e si sentì invece la voce, tutta apparolata, dispotica e iattante di quel soldofalso catanese che ce l’aveva con l’invaiolato, perché quello, lo sciacquapalle del signor Mister Maltese, quello, quell’altro soldofalso, pari suo, più o meno, quello doveva avergli riferito allora allora che gli inglesi gli facevano lo sgarbo di non dargli un passaggio sul camion, proprio sul quel camion pronto a partire per Messina con tutta quell’imbarcata di sbarbatelli. A lui, nientedimeno, rifiutargli un passaggio a lui:

«Sono un mutilato. Sono un mutilato» andava difatti gridando, gridando però come e quanto poteva gridare un tale scoglionato, con quella sua voce gaglioffa di gallodindia. «Sono un mutilato. Sono un mutilato. Non lo vedete che sono un mutilato?» ripeteva sgridiandosi tutto vantoso a eroe e martire, e a ’Ndrja quelle tre parole mentemente facevano l’effetto come se Boccadopa intendesse dire: non lo vedete che sono un fascista?

«Oh, pare che vi mutilai io, perdonatemi se ve lo dico» gli fece ad un certo punto il puntinato, con un tono però come se Boccadopa, non tanto con la sua mutilazione, quanto con la sua apparolazione di eroe e martire, l’aveva oramai impressionato, pigliato a complice, se non ad asservito, come quel pelleossa sfantasiato di Portempedocle, che là presente, però nemmeno lontanamente col tono di volersi intromettere fra quei due grandomini, bensì come se pure quella fosse di quella specie di corvé che volente o nolente, lo sapeva solo lui, faceva per quel dispotico iambetta, più di una volta ’Ndrja l’aveva già sentito, come lo sentisse solo lui:

«Ma vossia, non potrebbe chiudere un occhio, vossia?» rivolgendosi col suo vossia a quello sciacquapalle del Maltese.

Poi, per qualche minuto ’Ndrja sentì, solo laddiètro alla sponda del camion, solo una specie di ciuciulìo fra quei due soldifalsi senza afferrare nemmeno una parola di quello che si dicevano, o che forse diceva il solo invaiolato, bocca a orecchio, al mutilato. Questo qui però, a un certo punto, come se lo scagnozzo gli avesse dato gran sazio ciuciuliandogli all’orecchio a quel modo, modo davvero da complice, ’Ndrja lo sentì che diceva, come per fare schiumazza, per pigliarsi quella soddisfazione di dire quello che gli pareva e piaceva:

«Oh, prima, quelle sbordellate per la barca» faceva schifato Boccadopa. «Prima, quelle doppieputtane che ti levano il dente d’oro, ti levano la catenina di devozione, ti levano pure l’anima, per farti passare il mare. E ora, qua, signori miei, si mettono pure gl’inglesi per un passaggio sul camion, pure gl’inglesi che per Sant’Aita, uno si dice, uno che dette una gamba si dice: ma dove finì l’onore l’onoranza?»

Finiva di dire queste grandiose parole, parole da vero martire ed eroe, e tutti e tre comparvero davanti al cassone: anche se scuroscuro, si vedevano benissimo di figura, non solo Portempedocle, quell’apparenza che aveva come di ridere senza riso, che avevano l’aria, Boccadopa e invaiolato, di essersi oramai bell’e incomparati, come due che si erano ritrovati, riconosciuti, due d’amore e d’accordo su tutto, sulla guerra, sugl’inglesi, gl’italiani, su quella Grantesta, e su quell’altra, quella testicella di cazzo di rebagonghi, talmente d’amore e d’accordo che ora l’invaiolato pareva perdersela da tutte le parti la voglia di dargli il passaggio a Boccadopa, di fargli lui quell’onore e quell’onoranza che non gli facevano gl’inglesi.

Ci volle l’argano e l’organo per salire sul camion.

La stampella non gli serviva e la mise sul cassone, davanti ai piedi degli sbarbatelli che stavano tutti colle spalle alla sponda del cassone verso mare; poi, spinto, ma più ronzato, sembrava, che spinto, da Portempedocle che di sotto faceva forza, o faceva finta di fare forza, con tutte e due le mani contro il suo culazzo, finalmente, strisciando sul petto e sulla pancia come una ranunchia, coi denti e con le unghia, si tirò sul cassone.

Dietro di lui, svelto svelto, si issò quel pelleossa di Portempedocle, tutto appremurato, a quanto sembrava, di aiutare a rimettersi all’impiedi, ossia all’impiede, quel dispotico iambetta che l’aveva pigliato a fargli ogni specie di corvé, corvé che ’Ndrja però non si capacitava ancora quando gliela faceva nolente e quando, come ora, qua, pareva che gliela faceva addirittura volente, se non addirittura volentissimo.

E difatti, issatosi sul cassone, issofatto gli dava una mano e Boccadopa si rialzava, però come per figura, poiché Portempedocle, apposta o no, ma forse no, non appena, a malapena il mutilato fu all’impiede, lui gli levò la mano: quello non ebbe nemmeno il tempo di sistemarsi, poggiare sul fondo del cassone la stampella e appoggiarsela sotto l’ascella, sicché come un cicognone si mise a fare sciancatella sulla gamba buona, sbattendo di qua e di là per mantenersi in equilibrio, e rischiando da un istante all’altro di sconocchiarsi sopra gli sbarbatelli o sopra di lui e Masino.

E a ’Ndrja intanto, quella testa leggia di Portempedocle, sia che lo fece apposta, sia che non lo fece apposta a ritirarsi la mano dopo che l’aiutò a rialzarsi, senza fare nemmeno la mossa di reggerlo, sorreggerlo mentre faceva sciancatella, a ’Ndrja gli pareva, ma non poteva giurarci, perché non poteva giurarci che rideva nemmeno quando effettivamente rideva, semmai rideva, considerato quel modo di ridere, davvero da vero testadimorto già con la pelle trasparente sulle ossa, quel modo di ridere cioè, senza riso neppure quando qualche lampeggìo d’allegria glielo smoveva negli occhi, non poteva giurarci ma gli pareva a ’Ndrja di vederlo ridere scuroscuro, gli pareva che rideva come di una scena comica che lui doveva figurarsi, la scena perlappunto di quel dispotico iambetta che da un istante all’altro non ce la faceva più a tenersi in equilibrio facendo sciancatella e finiva sconocchiato come sulla marina femminota, quando fece per avventarsi contro quelle galeote che gli dettero tutta quell’allisciata di pelo a lui e a quella sua amantona di nome Patria: solo che ora, qua, doveva figurarsi che finiva sconocchiato col culo sopra il suo famoso Mosè, sopra di lui ossia, sopra di lui ’Ndrja Cambrìa, sopra di lui Mosè marinaio, ossia: questa scena comica doveva figurarsi quel pelleossa di Portempedocle, o perlomeno, gli passava per mente a ’Ndrja che quello sfantasiato poteva darsi benissimo che si figurava quella scena comica, perché capacissimo che s’era già scandaliato che là sul camion, fra quegli sbarbatelli, si trovava pure il suo Mosè di chiamata, che però, non chiamò, non chiamava ancora, forse perché se la voleva godere tutta quella scena.

Un istante, due istanti ancora e fra la tenebrosità che c’era fuori e quella che c’era, più fitta ancora, dentro il cassone, fra un passo e l’altro a sciancatella, sbattendo contro piedi e gambe di quei cristiani, che erano poi cristianelli, cioè quei cristisbarbatelli, che anche senza vederli, dovette sentire, sentirli che stavano tornotorno colle spalle alle sponde del cassone, finì come doveva giocoforza finire, finì cioè che si sconocchiò a scatafascio, e ora, qua, sul duro del cassone, non come sulla marina femminota sul molle della rena: ma sconocchiandosi, tutt’istintivamente, all’orbisca, dovette abbrancarsi a Portempedocle, scatasciandosi perciò a culinterra tuttuno con quel pazziscolo che per davvero la scena comica che forse si figurava, se la godette proprio tutta, se la godette addirittura di persona.

Di fatto però, proprio a questo punto però, proprio al punto che mischiati, confusi insieme in un solo ammasso, in quello scuroscuro, si scatasciavano, nemmeno a farlo apposta, quasi sopra di lui, qua, proprio a questo punto qua, Boccadopa e Portempedocle sparirono, si cancellarono dai suoi occhi e dalla sua mente, come se diventarono il meno, meno del meno anzi, niente e nessuno insomma, di fronte al più, al piùpiù, che tutt’all’improvviso gli pigliò tutta la mente, risonandogliela d’una stampa di suono di campanella, di dindin, dindin che a un altro magari gli arrivava, se gli arrivava, appena appena, a malappena all’orecchio, ma a lui gli arrivava argentino, vivo vivo, da lì dintorno al camion: e contempo, quasi contempo stesso gli rinveniva di dentro, come un ricordo, come il ricordo di quel suono che sentiva allora allora vivo vivo, acconchigliato dentro di lui.

Qua, a questo punto qua, gli successe difatti di sentire, di sentire o di risentire, o di sentire come fosse lo stesso tuttuno che risentirlo, come a somma e summo del suo viaggio, quel famoso dindin, dindin, il famoso dindin, dindin, cioè, della celebre e celeberrima Ciccina Circé: quel dindin, dindin che se ora, e ora come sempre, era da fuori che lo sentiva, era sempre fatalmente da dentro che contempo stesso lo risentiva: perché quello, quel dindin, dindin là, era giustappunto quello che quella notte, mentre quell’arcalamecca ripigliava mare per ripassare, senza remo né vela, lo scill’e cariddi a bordo della sua eccentrica barca nera, pizzuta, gli quagliò come verità certa, ’stantanea, che l’avrebbe sentito, risentito sempre, per tutta la vita, all’orecchio, come un tintinnio d’unghia sull’orlo d’un bicchiere, e ora, qua, gli sembrava, gli sembrò di averne per la prima volta la prova.

E la prova che ne aveva, ora, qua, sentendolo, risentendolo, era assai di più di quella che si figurò, che si poteva figurare quella notte, in quel momento, là, rivariva davanti alle palme dopo il fottisterio, con quell’effetto che ora, qua, gli faceva, ripeteva e diceva, come a somma e summo non solo del suo viaggio sino alla marina femminota, del suo viaggio cioè che non finì ancora di viaggiare, del suo viaggio viaggiato solo in continente, senza ancora essersi trasbordato all’isola, a quella che era la sua vera destinazione, che ora, qua, gli risonava, come un loquente segnale a baccaglio, col dindin, dindin di Ciccina Circé.

«Lo senti pure tu un suono come di campanella?» domandò a Masino, avvicinandogli la bocca all’orecchio.

«Mi pare, mi pare… Sì, sì, lo sento» fece Masino, dopo che se ne stette un poco in ascolto.

’Ndrja, che di Masino si fidava e non si fidava, perché capacissimo che diceva: sì, sì, lo sento, solo per fargli piacere a lui, tratteneva il respiro, sprovando con l’orecchio intesato, sprovando in fuori, all’aria, sprovando in dentro, in mente, se sentiva ancora quel dindin, dindin là.

Ma lo sapeva già che lo sentiva ancora, e difatti fu questione di momenti e lo sentì ancora, che infallibilmente gli veniva all’orecchio di fuori anche se contempo lo sentiva che gli rinveniva di dentro, mentemente. Questione di momenti, si ripeteva e diceva, e lo sentì ancora, lo sentiva di momento in momento che gli veniva di là, di laffòra, di laddiètro la tenda, di laddèntro alla casermetta dove gl’inglesi pomponelliavano, perché fra un momento e l’altro, fra l’una e l’altra coppia di dindin, dindin sentì, sentiva la sua voce, la voce di quell’arcalamecca, quella voce che si cerneva tutta dolidoli di piacere, di meraviglia: «Focu meu! Focu meu!».

Si trovava laddèntro, cogli inglesi, perciò: quella voce l’avrebbe riconosciuta fra mille, anche se questa che sentiva scasare fuori di là, di laddèntro, di mezzo a quelle degli inglesi che forse pomponelliavano, però, sino a quel momento, sotto sotto come aponi, questa voce, a ’Ndrja gli fece all’orecchio un tale effetto, da lasciarlo per istanti insalanito, tanto diversa, tanto insospettabile era da quella in quella voce che le sentì quella notte, al trasbordo: tutta quella gran voce, di lei e di quell’altralei, ombrosa e sprezzante, altera e svergognata, la voce della commediante assaltata dalla vita e dalla morte, la voce solagna, tutta soliloqui allo specchio e sproloqui sulla persona. Era la voce di sotto le palme, quella che le sentì meno, quando non poteva sentirla di più: eppure, se quella sua prima voce, quella del trasbordo, lo frastornava nella mente come un vento che continuamente cadeva e si levava, ora scirocco, ora grecale, riducendo come una pellepisciata chi l’aveva all’orecchio, questa sua seconda voce, questa di sotto le palme e della casermetta, era come gli s’incarnò, come se col suo fuoco gli fece sulla pelle una bruciatura che si risentiva sempre, sempre arrossata, infocata.

’Ndrja cominciò a travagliarci di fantasia. Ci travagliava di fantasia, ma ci travagliava di fantasia sulla ’sperienza che ne aveva: perciò, se quello che andava immaginando di Ciccina Circé non era perfetta scienza, non era cioè vistocogliocchi, non era nemmeno svolazzo di fantasia, puro sfantasiare, non era cioè sentitodire: semmai, era un mezzo e mezzo.

Laddèntro, dietro la tenda, c’era come un baccano, come un baccano, perché non si poteva dire che quello era un vero e proprio baccano, casomai si poteva dirlo un baccanaletto, una specie di pomponella, ecco, qualcosa così, e al centro stava di scena Ciccina Circé come massima attrattiva: perché i marinai inglesi davano l’impressione, tanto per fare i ridicoli, che quel motivo della Roosaamuuunda, che cantavano e ricantavano in coro, a vaeviene ora fuori con la voce, ora dentro come mutangoli, era a lei che lo dedicavano, decantandola per una rosa del mondo o per una rosa monda, decantandola, insomma, pura, senza macula, e odorosa come una rosa.

Gli inglesi facevano con Roosa…munda un coro a bocca chiusa, che veniva da lì vicino, eppure sembrava venire di lontano. Cantavano e facevano tutti un suono: un suono, ora stretto e ora largo, ora tondo e ora allungato, un filo di musica, ora grosso, ora fino che a ’Ndrja gli risuscitò in mente, se non all’orecchio, quel filo di musica senza suono che accompagnava il nuotare sonnambolico del mare di fere dindindate da Ciccina Circé. In mente, se non all’orecchio: perché, naturalmente, c’entrava molto il fatto di sapere che Ciccina Circé si trovava laddèntro, in mezzo ai marinai che cantavano in coro, e c’entrava pure il fatto di avere sentito prima la campanella e di sentirla ancora, ora: dindin, dindin nel coro.

Ed era, infatti, come se la campanella a prua della barca nera e pizzuta, che andava sul bastardello, facesse ancora dindin, dindin, finafina, non più sulla testa delle fere alloppiate, ma su quella degli inglesi, dei dindin, dindin intonati al verso del coro, un dindin su: Roo… un altro su: saa… e un altro, più svelto, su: muuunda…

Ma c’erano quei: focu meu, focu meu, che lei gettava a intervalli di tempo e ogni volta il coro si troncava e scoppiava una gran risata. Quei: focu meu, focu meu lo mettevano in sospetto perché, nella sua immaginazione, la riportavano alla rena sotto le palme e qui, forse, a una delle brande dentro la casermetta degli inglesi. S’immaginò allora che gli inglesi, laddèntro, andavano e venivano da lei, uno fuori, uno dentro, a entraesci, dal fuoco all’acqua, ogni volta che lei, col suono della sua campanella, li avvertiva che quello là che stava già da lei, lo aveva addobbato e poteva venire un altro: inglesi o fere, insomma, c’era sempre qualcuno che correva, quando lei gli faceva dindin, dindin.

Se la immaginava perciò, oreocchiandola sui dindin, dindin della sua campanella, a fottuta, a fottuta contempo che fottitrice, alla sponda di qualche branda, là ’n fondo allo stanzone: le cosce larghe, lunghe, allungate in avanti, le gonne sollevate sopra l’ombellico, a fessa aperta, il busto rialzato, poggiato, appoggiato sopra un gomito o sul palmo delle mani, la testa intesata bellinalto sul collo di serpentessa, l’occhio fisso fisso, accupita, spassionata però tuttuno che accupita, accupita di guardare, di vedere, vedersi, accupita di non perdersi la vista di quello che le succedeva, che lei stessa faceva, si faceva succedere, inglese dopo inglese, a vaeviene fra le cosce, come a comando, a ogni dindin della campanella che suonava dando strappi secchi secchi e regolari, come a una lenza, alle trecce che dalla branda le dovevano pendere sino sul pavimento.

Ma quella Ciccina Circé, quella che era oramai persuaso di non incontrare mai più, ma solo di ricordare, e di ricordare per tutta la vita, col ricordo di lei acconchigliato dentro, che ogni volta dentro, dentrissimo, o in aria in aria, come in mente, all’orecchio, gli faceva dindin, dindin, quella Ciccina Circé che ritrovava invece là, laddèntro, che si faceva quella bella passata di cazzi ’nglesi, quella, anzi questa Ciccina Circé, a un certo momento, volente nolente, se ne dovette capacitare lui stesso che come se la immaginava lui, era ancora, ancora sin troppo, immaginare nobile per quella che altroché millunanotte, altroché arcalamecca, quella invece, questa, questa sfogacazzi qua, quale si rivelava ai suoi occhi, ora, qua, ora, là, fra quei pescidabrodo.

Se ne capacitò, se ne dovette capacitare, perché impensatamente, inaspettatamente, a un certo momento, si trovò a occhìare là, laddèntro dietro la tenda. In quel momento, vicino, vicinissimo, perlappunto da lì, dalla porta della casermetta alle sue spalle, sentì lo scagnozzo chiamare tutto appresciato: «Signor Maniàci! Signor Mister Maniàci!». Si sporse allora, appena appena cogli occhi dal cassone e vedette, poteva anzi dire, si vedette davanti agli occhi il Maltese e accanto a lui, il suo scagnozzo. Il Maltese, tenendo da un lato quella specie di tenda stava sulla soglia, come se s’affacciava allora allora, tutt’in contempo, sembrava, che lo scagnozzo lo chiamò, lo chiamò o forse lo richiamò di là, dalla tenda, laddèntro, lo chiamò o richiamò come se doveva parlargli da solo a solo, impurparlarsi con lui di gran premura.

A un certo momento, infatti, il Maltese s’affacciò sulla porta, sbragato e accaldato, tutto riso e rosso di faccia. Subito, lo scagnozzo gli si accostò parlandogli sottovoce, lui lo ascoltò senza calcolarlo molto, occhìando verso l’interno, e alla fine gli disse:

«Sanciolo, come ve lo devo dire di lasciarmelo stare il cariddoto? Me lo volete spoetizzare prima della vogata? Eh, a questo mirate: a spoetizzarmi il cariddoto, il meglio vogatore che trovai?».

Parlando, il Maltese stava sotto l’arco della porta, con la tenda sollevata, come per prendere aria, girando la testa di continuo verso il baccanaletto che facevano laddèntro, e ridacchiava come un caprone, sciacquariandosi tutto sulla persona fatta a bombolo.

’Ndrja approfittò subito dell’occasione per gettare un’occhiata laddèntro, attraverso l’apertura, tra il corpo ammassicciato del Maltese e la tenda. Alzandosi e allungandosi il collo da dietro la cabina del camion che sfiorava la porta della casermetta, riuscì a occhìare nella stanza, non molto dentro però, solo alcuni metri oltre la tenda.

Vedeva delle ombre che si muovevano in giro sul pavimento e sulle pareti della stanza, che doveva essere lunga e illuminata solo per metà: quelle ombre che vedeva sul pavimento e sulle pareti, quelle, alla prima occhiata le pigliò per le siluette degli inglesi che seguivano coi movimenti della persona il motivo del coro che cantavano a bocca chiusa, ma da quello che vedette subito dopo, si scandaliò invece che quelle ombre, quelle siluette sul pavimento e sulle pareti, quelle erano le mosse che facevano gli inglesi che ballavano le mosse di un ballo che percosìdire ballavano a turno con Ciccina Circé. Se ne scandaliò, perché a un certo punto, le ombre sembrò si gettassero contro il Maltese, che come per sfuggirle, agitandosi e ridendo, sollevò ancora di più la tenda: ’Ndrja, allora, in un vedere e svedère, vedette il tafanario nudo, alto di ponte, della femminota, e la campanella che ci sbattoliava contro, dalla punta delle trecce pendenti sulle natiche larghe e squadrate, facendo dindin, dindin.

«Levatevi di qua, questo bacchisaide» le fece il Maltese, e la tenda ricadde, mentre quello saltava dentro e faceva la mossa di dare una manata al culone della femminota, e forse gliela dava davvero, perché lei gridava: focu, focu, tanto per fare la buffona, facendo la scena del piacere che le dava la manata sul culo di quella specie di femminomo del Maltese, che si vedeva a prima vista, massimamente accanto a lei, che culogrosso era pure lui.

’Ndrja si rincuneò sotto, all’angolo del cassone, a cogitare sull’arcalamecca che donna Ciccinella gli aveva infasciato. E perché poi? Che scopo c’era a infasciarlo? Lei, con tutta quella sua inchiavatura di femmina solagna e ombrosa, scabrosa e sprezzante, smagata e sdegnosa, lei con le sue fuliggini all’anche, lei che da tanto non bazzicava uomo, per fedeltà a Baffettuzzi, lei che si stimava come tornata al primiero stato di verginità: lei, lì una e qui un’altra, tutta all’opposto, qui, questa festevole, danzosa, sciampagnona e soldatara.

Questa ronzona, col suo cuore come un filo di capello; questa trasbordatrice senza scopo e senza bagaglio di lattine e fagotti; questa femminota che faceva una traversata per poesia, figurarsi che femminota eccentrica, di sentimento, c’era da scappellarsi. Ma che bisogno aveva di bagaglio, lattine d’olio e sacchi di carbone, se tutto il suo bagaglio, quello che le bisognava per fare baratto in Sicilia, l’aveva addosso lei, sulla persona, in mezzo all’anche, e non le dava alcunissimo ingombro, tutt’incascettato, annicchiato, invisibile?

La luce non ci giova a nessuno dei due, questo diceva, la femminota, la gran teatrante. La luce, a sentirla, si sarebbe detta sua mortale nemica, e lui, del resto, l’aveva persino sognata come se per davvero avvampava tutta nella luce: e laddèntro, invece, quando passava davanti a quella specie di riflettore là, in fondo allo stanzone, che faceva una luce abbagliante che nemmeno una lampara, sicuramente le alluciavano gli occhi, sicuramente si potevano contarle i peli a uno a uno.

Ora, perché metterci tanta finzione, addirittura tanta passione di finzione con lui? Solo per fare sfregio a Baffettuzzi, solo perché lo sfregio glielo poteva fare solo con lui, marinaio e paesano, che gli rassomigliava, a detta sua, mentre cogli inglesi poteva mai trovarci lo stesso gusto? Sì, essì, dovette essere solo per quello, per Baffettuzzi e per lui pigliato, pigliato e fottuto, come a proforma, proforma di cazzo però, di Baffettuzzi, che si mostrò, dimostrò tanto appassionata, in calore; essì, dovette essere per quello, e fu su quello, difatti, quasi solamente su quello, che si sproloquiò per tutto il trasbordo. In conclusione, poteva dire forse che l’imbrogliò? La verità era, in altre parole, che lui se n’era sentito conquistato, ma poteva dire, forse, che fece qualcosa lei per conquistarlo?

Avvicinò, a questo punto, la bocca all’orecchio di Masino e gli sussurrò:

«Senti, Masino. Non appena il camion parte, tu ti alzi e gridi: Ciccina Circé! Ciccina Circé! Eh?».

«Sì, ma chi è sta Ciccina Circé?»

«Una che conosco io. Una che si trova laddèntro cogli inglesi.»

«E la devo chiamare gridando, dicesti?»

«La chiami, sì, con tutto il fiato che puoi, pigli e gridi: Ciccina Circé! Ciccina Circé! Puttana, puttana, lorda sbordellata.»

«Ma veramente una così è?»

«Oh, ma che ti fai scrupolo per caso? O la vuoi presentata prima? Tu grida come ti dissi e poi ti spiego chi è, sta Ciccina Circé.»

«E come dicesti che le devo gridare?»

«Uffa, Masino: e che ci vuole? Ciccina Circé! Ciccina Circé! La chiami e poi la ingiurii.»

Passò qualche tempo e poi di laddèntro ricomparve sulla porta il Maltese e dette ordine allo scagnozzo di prepararsi a partire. Subito, dietro al Maltese, comparve Ciccina Circé coi marinai inglesi che s’ammassavano alle sue spalle.

«E levatevi di qua, pescidabrodo» gli faceva, ronzandoseli dattorno: perché c’era da immaginarsi che, ancora non sazi, allungavano le mani per pigliarsi qualche passaggio. «Levatevi, porcelloni. Ah… m’ammazzai tutta in questo ballare all’impiedi e sdraiata longa. Ah, che mi tocca fare per buscarmi la vita.»

«La senti sta voce che parla? la senti sta voce di pomponellara che dice?» mormorò ’Ndrja a Masino. «La senti, la senti, sta pomponellara, sì? E allora, te l’appresento: questa, questa qua è Ciccina Circé.»

Sul primo istante, gli sembrò che fargli sentire a Masino quella voce, quella voce e quello che diceva quella voce, era la meglio presentazione che gli poteva fare, che gli poteva dare, per levargli gli scrupoli che, più sì che no, uno sbarbatello ammastriato come lui, si stava facendo, travagliandosi tutto di mente all’idea che da un momento all’altro si metteva a ingiuriare una che mai seppe, né di faccia né di nome, né, tantomeno, d’azioni, e d’azioni, per giunta, di puttana, e di puttana lorda sbordellata.

A ’Ndrja però, mentre gli domandava a Masino se sentiva quella voce, perché quella gli pareva la meglio presentazione di Ciccina Circé, tutt’in contempo gli stonò come un fatto strano e impressionante, addirittura come una specie di fenomeno di natura, gli stonò come d’orecchio a mente, che non sentiva più i dindin, dindin della campanella di Ciccina Circé, proprio ora, proprio da quando la femminota si trovava là, laffòra, a pochi passi dal camion.

Gli stonò all’orecchio che non la sentiva più e contempo stesso gli quagliò che per lui era quella l’unica presentazione, presentazione che non era poi, solamente e semplicemente presentazione, ma era pure rappresentazione di Ciccina Circé: rappresentazione però, ora di questa, ora di quella Ciccina Circé, della Ciccina Circé che era, insomma, con questo o con quello, con quel Baffettuzzi, tanto per cominciare, o con le fere, o con lui stesso, un marinaio della fu Regia Marina italiana, che lei trasbordò dal continente sino alla sponda dell’isola, o con questi marinai qua, marinai inglesi, che invece trasbordarono lei a bordo al crigno, trasbordarono lei come volle lei, senza mai muoversi, se non per fare dindin, dindin, col culo, dindin, dindin per dire: avanti un altro, di laddèntro, da sotto quella luce a giorno come di lampara, la trasbordarono, l’abbordarono a gusto suo, come cioè a lui, ora, gli pareva che doveva essere modo di fare fottisterio più di gusto suo, alla sponda di letto, come cogli inglesi, o alla sponda di mare, come con lui, però sempre alla sponda.

E ora, ora che appena appena gli stonò all’orecchio che non solo si trovava là, a pochi passi dal camion, ma a quanto si poteva capire, non faceva che agitarsi, girandosi e rigirandosi di continuo, tutta scattosa, a ronzare, ronzarsi lontano a manate, i marinai inglesi che l’attorniavano, la campanella, là, in fondo alle trecce, doveva per forza sbattoliarle contro la cofana di culo, con tutto il ribellionamento di corpo che aveva a levarsi di sopra le mani di quei marinai, che non dovevano essere tanto pescidabrodo, se allora allora, forse entro quell’ultima ora, laddèntro, in quello stanzone, li chiamò uno per uno, ognuno con un dindin della campanella: dindin, via uno, avanti un altro, ad annicchiarsi in mezzo all’anche sue, e con tutto questo, agivano come se già entrarono di nuovo in calore, come se si sentivano di nuovo quella voglia, e con la voglia, la valia, la valia di corpo, per soddisfarsela: perché, sennò, stavano là, ora, a flanellare alla ladricella con Ciccina Circé, anche se lei li ronzava, voltandosi e rivoltandosi di continuo, tutta rivoltata.

«Mai pane, eh? Mai pane cristiano e mai corned bif. Sempre gallette, sempre gallette, nient’altro che gallette, pirdeu» riattaccò a lagnarsi la femminota. «Sì, ridete, ridete e oggi, domani, vi faccio vedere io se non ve lo levo lo sfizio di farvelo, di farmelo anzi, mettere a mollo. Ve lo scotrumberete in culo fra di voi, allora.»

Quelli che si scialavano a ridere, erano il Maltese e lo scagnozzo, che la capivano che diceva, ma gli inglesi ridevano pure loro e a modo loro, anche di più, forse, a guardarla.

Poi, come incuriosita, si avvicinò al camion:

«Chi c’è qua? Chi c’è qua?» diceva, e con la mano sulla sponda del cassone tastiava con la punta delle dita quelli seduti laddiètro e quando arrivò a ’Ndrja, all’angolo, gli sfiorò la cima dei capelli, insistendo con le dita come una cieca che dal capello riccio o liscio, grasso o secco, cerca di riconoscere la persona.

«Ma chi sono, chi sono sti belli giovani?» esclamò, dopo quella scandagliata di mano. «Oh, che bella imbarcata di zibibbo.»

Sembrò che venisse al portello per fare un’affacciata, ma il Maltese e lo scagnozzo la trattennero; forse ci inanellavano un poco mentre si facevano delle gran risate, dicendole che quei giovanotti non glieli doveva indebolire, perché andavano a vogare e avevano bisogno di tutte le loro forze e vigore di schiena.

«Ma chi ve l’indebolisce? Chi, chi, pirdeu?» faceva lei, scandalizzata. E poi, forse perché lo scagnozzo, trafficando col portello, la dovette spingere di lato con un gomito, tutta a meschina, a femminella indifesa, si lamentò, sempre più a scandalizzata, a offesa addirittura: «Ma che si crede, che glieli rubo?». E subito, mentre s’allontanava, sospirò forte, fece: «Ah, ci fosse qua chi dico io, non v’azzardereste di toccarmi, nemmeno con un dito, v’azzardereste…».

Maltese e scagnozzo salirono tutti e due avanti, l’inglese al volante ingranò la marcia, Masino allora si alzò, però il camion accelerava e lui se ne stava muto:

«Ma che aspetti? Che fai?» gli fece ’Ndrja.

E siccome Masino checchiava come avesse la lingua legata, s’alzò e gridò lui:

«Ciccina Circé! Ciccina Circé!».

Ma di quelle ingiurie: puttana, puttana, lorda, sbordellata, non gliene venne nemmeno una alla bocca. Gli venne invece di apostrofarla ancora, col nome e cognome, nudo e crudo, senza ingiuriarla: perché, se si sentiva chiamata, doveva per forza capacitarsi che qualcuno che la conosceva, la vedette da dove usciva, e questo era lo stesso, se non peggio, che ingiuriarla. La chiamò ancora perciò, e stavolta con un tono di sottinteso smaccato, ingiurioso:

«Ciccina Circé! Ciccina Circé!».

La vedette correre in mezzo alla strada, bianca sotto il chiarore di luna, poco più avanti del monumento ai soldati della Grande Guerra: dall’alto, la donna con le ali ai piedi sembrava precipitarsi incontro alla femminota e immischiarsi in quello che succedeva.

«Chi è?» gridò Ciccina Circé. «Chisieeete?»

Ripigliò a correre come con accanimento ora, come addannandosi a correre di più, più svelta che poteva, col fascio di gonne che la gonfiava al culo e l’infagottava tutta, lunga quant’era, sino a terra. E ora, forse per come correva, ora, accanendosi e addannandosi, le trecce, ora, dovevano sbatterle forte forte ai fianchi: perché, come s’impazzisse, la campanella in cima alle trecce, sbattoliandole al culo, e dal culo ai fianchi, risonò d’un vero subisso di dindin che arrivarono sino al camion; risonò finché Ciccina Circé, mettendo forse un piede sopra un pizzo delle gonne fu come s’imbrogliasse il passo, quella sorta di passo a gettasangue che aveva pigliato: perse allora l’equilibrio, per alcuni metri ce la fece a tenersi ancora sulle gambe, tutt’in contempo però, come tirata in sotto dalla testa, si piegava sempre più, in avanti, sinché non ce la fece più a tenersi all’impiedi, e cadde lunga lunga sulla strada, facendo nel cadere come una specie di tuffo a pesce, lei e tutto quel subisso di dindin, dindin che le risonava, per un’ultima volta, dalla persona.

Restò là, come schiacciata nella polvere della strada: sullo sfondo la donna con le ali ai piedi del monumento, sembrava una donna di carne e ossa, pallida e spaventata, che scappava da quella parte di là, intanto che il camion svoltava sul ponte che attraversava i pantani di Ganzirri verso la rotonda di Granatari.

«Non trovai le parole» disse, come per scusarsi, Masino, quando si riabbassarono nel cassone.

«Non ci fa niente» gli fece ’Ndrja.

«Ma com’è che nemmeno tu le gettasti ingiurie?»

«Mah, così.»

«Vuoi dire che pure tu non trovasti le parole?»

«Mah, che ti devo dire? Non lo so nemmeno io.»

Masino si puliciava per la curiosità, ma non si esprimeva. A quel punto, però, Portempedocle riconobbe ’Ndrja e rivolto a Boccadopa:

«Oh, guardate chi c’è qua, Mosè, Mosè» gridava testadimorto. «Lo vedete Mosè?» faceva a Boccadopa. «Mooo…sè… Mooo…sè…» chiamò, arrotondando la bocca a o, come quando lo chiamava sul promontorio femminoto.

«Ah, ah…» fece Boccadopa, sprezzantesco. «Ci arricchimmo con questa vista. Siete proprio un mammalucco» disse a Portempedocle. «Se ne andò, ci lasciò poveri e pazzi in faccia al mare, e voi gli fate ancora festa?»

«Ma che si credeva st’amico vostro?» fece ’Ndrja, rivolto al portempedoclese «credeva forse che lì c’era ad aspettarmi il mio bastimento personale? O mi credeva per davvero Mosè?»

«Barca o bastimento, voi, il vostro trasbordo, ve lo faceste» disse sprezzante Boccadopa. «E noi, ci lasciaste là, in quelle tane di lupe, per farne quello che volevano di noi, quelle femminote, quella razza d’affamate.»

’Ndrja si fece una bella risata, perché la cosa gli pareva comica:

«Perché, che ne fecero di voi?» domandò per ridere ancora.

«E si bagna il biscotto pure» scattò il mutilato, dando un colpo di stampella sul cassone. «S’inzuppa il biscottello savoiardo nelle nostre lagrime.»





«Oh, per fare tragedie ci volete voi. Che vi successe per farvi tante lagrime? A me mi pare strano.»

«Gli pare strano, gli pare strano…» gli smaccò Boccadopa. «Perché, quello che ci successe, noi non lo capimmo che era una farsa, e così, lo capiamo ora dalle risate che si fa lui.»

«Lagrime magari no, ma un male l’ebbimo, sapete, Mosè» pigliò parola poi, quel meschino, senza alcunissima malizia, di Portempedocle. «Ci vennero, tanto per dirvi, tali di quelle doglie di pancia con quella ghiotta di tonno, che ci desiderammo di morire. Un tale madrone di pancia che ce ne andammo tutti in cacarella e ci gettammo alle grida. Venne l’ora nostra, pensammo, tanto ci sentimmo persi d’animo.»

E io non ve ne avvertii? fu quasi in punto di dirgli, ma si ricordò che Portempedocle non aveva certo potuto sentirlo, là, sulla marina femminota, dato che gli parlava sì, ma in mente sua.

«All’alba, poi, quando le padrone di casa tornarono» proseguì quel testadimorto, «ci pigliarono per i trespoli del culo e ci gettarono fuori.»

«Mammalucco» gli fece di nuovo Boccadopa. «Finitela di stonarci la testa e massaggiatemi sta gamba qua.»

Portempedocle non se lo fece ripetere due volte e cominciò a massaggiargli la gamba:

«Ma guardate, guardate» faceva, mentre massaggiava la gamba al suo despota. «Eccoci qua di nuovo come prima. Mancano solamente Petralia e Montalbano. Eh, Mosè? Chi non muore, si rivede, non è vero?»

Da come lo diceva, c’era da pensare che Petraliasottana e Montalbanodelicona mancavano perché morti, ma con quel testadimorto non c’era tanto da pensarci sulle cose che diceva, sul perché, percome le diceva.

La città era come un grande cimitero sotto la luna. Il viale principale, che si chiamava viale Garibaldi e una volta era grande e spazioso, ora, ai due lati, era tutto ingombro di mucchi di macerie e nel mezzo aveva un passaggio che pareva il letto secco di un fiume: lo scirocco, da sotto le rovine, faceva sprigionare zaffate di fetori mischiati insieme in un miscuglio vomitevole: fetori come di cose fermentate e di corpi, umani o d’animali, in putrefazione.

Passarono il resto della notte alla Casa Littoria, che anche se si chiamava Casa, non era casa dove abitavano cristiani, cristiani vivi: era di forma rettangolare, tutta squadrata, anche le colonne, ed era bianca, bianca d’un bianco gessoso finto marmorino, come una cappella funeraria. Era, per lungo e per largo, sventrata dalle bombe: scura, fredda, puzzava, come tutta la città, di scorze d’arance fermentate, di merda e piscio di uomini e d’animali.

Il Maltese restò al posto suo sul camion; lo scagnozzo scese, aprì una porta di tavole chiusa col fildiferro, entrò bestemmiando scuroscuro, trovò una lumiera, l’accese e li fece entrare. Passò la lumiera a uno di loro, andò al camion e tornò con una scatola, la mise in mano a ’Ndrja, dicendogli:

«Qua, tenete. Gallette e cioccolato». Se ne stava andando e tornò indietro per dirgli, per dargli anzi come un ordine: «Per primo, al mutilato catanese. Intesi?».

Dove entrarono, alla luce di quella lumiera, poterono vedere che era tutta una sola sala, grande quant’era la pianta del palazzo, col soffitto assai basso ed era ingombra di libri al punto che ci camminavano sopra e sentivano i libri che si scartocciavano sotto i piedi, perché erano per la maggior parte bruciati o bruciacchiati dal fuoco, dal fuoco di quella grossa bomba incendiaria che era calata dritta dritta sfondando la Casa da cima a fondo e facendo un buco, grande e tondo, da dove si vedeva il cielo illuminato dalla luna come dal fondo di un pozzo.

Dalla parte del mare, c’era un’altra di quelle porte di tavole, e di là si vedeva il porto con le sagome nere delle navi da guerra: un caccia era attraccato a pochi metri da loro, alla banchina lì davanti, con la passerella e una sentinella vicino alla bitta d’ancoraggio, e fra le tavole, avvicinando l’occhio, si aveva l’impressione di guardare sulla coperta del caccia, inglese o americano, come da bordo di un’altra nave ancorata accanto.

Anche quella notte, dalle navi, le sentinelle spararono contro gli intrallazzisti, che accostando con le barche, s’abboccavano coi marinai per accattarci stecche di sigarette, sia americane sia inglesi, dalle Camelle al Marinaio con la barba.

Erano forse vicini all’alba, in gran parte oramai dormivano, anche se col sonno attaccato alle palpebre con la saliva, quando furono tutti soprassaltati da alcuni spari che venivano da mare, dalle navi, e che parevano finire laddèntro, in quella specie di mausoleo svuotato, per come riecheggiavano con fracasso. Forse sparavano da prima, ma loro sentirono tre soli spari: prima due, uno dietro l’altro, e poi, dopo qualche momento di silenzio allarmatissimo, ne sentirono un terzo, e stavolta sentirono il fischio della pallottola là davanti, sulla banchina del molo.

Subito dopo, le sentinelle del caccia gridarono, con le voci che si avvicinavano e si allontanavano, e poi qualcuno che tossiva come si soffocasse, era venuto a sbattere contro le tavole della porta a mare, maniando, tastiando, grattando con le unghie sul legno delle assi, come cercasse un’apertura. ’Ndrja, più che vederlo, gli sembrò quasi d’indovinarlo che l’ombra là, di lato, che gli apriva era Portempedocle, rimettendo subito il gancio di fildiferro alle assicelle.

Lo sconosciuto tossiva come in punto davvero di soffocarsi e chiamava: «Ma’, ma’» là, per lo scuro della grande sala, come se sapeva che sua madre si trovava là e s’aspettava di sentirsi rispondere. Dopo un po’, come sentisse la loro presenza là allo scuro, col sangue che gli rigurgitava dalla gola e gli riempiva la bocca trovò la forza di domandare: «Chi c’è qua? Chi c’è?» sbattendo, ora da una parte, ora dall’altra sulle gambe che non lo reggevano, contempo che trafficava con le mani al petto, alla gola, sopra le ferite che ancora sgorgavano vive vive.

Fu ancora Portempedocle, ancora come un’ombra che compariva e spariva affianco a quel mortovivo, come aspettasse, se l’aspettasse che stava per arrivare il momento che quello aveva bisogno davvero di averlo al suo fianco, fu ancora lui, Portempedocle, che gli dette una voce in risposta:

«Non v’allarmate, amico» gli disse, facendo qualche passo verso di quello. «Qua tutti amici trovaste.»

Gli fecero luce con la lumiera e lo vedettero che respirava con respiri che oramai erano solo sbocchi di sangue, grumi rossi d’aria: e con questo respirare di morte, lo vedettero che trafficava per liberarsi di alcune stecche di sigarette che teneva nel petto dentro un giubbotto di pelle. Non pensava che moriva, pensava alle sigarette che correva rischio d’imbrattare di sangue. La pallottola gli aveva trapassato il collo da parte a parte e il sangue veniva fuori in due rivoli davanti e di dietro. Il sangue però, aveva oramai rovinato le stecche che portava alle spalle, mentre quelle che aveva davanti fecero in tempo a levargliele. Lui intanto era un vero martirio, ’sendo come in punto di sillabare qualcosa ma non faceva che sbavare come un mutangolo, perché il sangue gli impastava la lingua; subito dopo, fu assalito dallo spasmo mortale, ebbe come un colpo di tosse e un ultimo sbocco di sangue: piegò il mento e mosse ancora le labbra, come per sentire che sapore aveva il suo stesso sangue.

Portempedocle gli si mise davanti, sopra un ginocchio, toccò con due dita il sangue e facendo un segno di croce, in gran fretta come pigliato dalla paura di non fare più in tempo a fare quello che lui solo aveva in mente di fare:

«Ti assolvo, ti assolvo, ti assolvo d’ogni e qualsiasi peccato» recitò come a precipizio, sulla testa del morto.

Poi, gli richiuse gli occhi, e per un momento tutti stettero a guardarlo, muti muti, vedendolo com’era giovane, in primis, e poi, forse, vedendogli quella fossetta che aveva sul labbro, e la scriminatura di lato; e prima ancora, forse, che aveva la barba fatta, con la pelle liscia e delicata, basette e cozzetto puliti, come fosse andato dal barbiere quello stesso giorno.

Fu quello il momento che gli sbarbatelli non resistettero più a quella vista e senza dirsi nemmeno una parola fra di loro, nemmeno: scappiamo, scapparono tutti, di colpo, come se si erano già intesi, e intesi al secondo. In quel momento scapparono, ma dentro, dentro di loro, scappavano, anche se di fuori si tenevano, resistevano, già da quando assistettero alla scena di Portempedocle che si precipitava a dare a quell’intrallazzista l’assoluzione che si dà ai moribondi; a loro, però, quello che dovette fargli impressione grande, da sbiancarsi in faccia, fu guardare, fissi fissi, con lo sguardo pietrificato, ma pietrificato sopra quella vista, che era per loro la vista forse per la prima volta, di qualcuno che moriva sotto i loro occhi. E poi, non appena lo vedettero morto, la faccia tutt’occhi e gli occhi tutte pupille di gatto, come se già guardava dov’erano solo tenebre, non appena lo vedettero con la faccia che quasi a vista andava facendosi bianca, come di cera, non si trattennero più e piangendo e gridando, quasi sconquassando la porta di assi di legno, scapparono tutti insieme all’aperto fra le macerie di quel grande viale.

Non era ancora giorno e ’Ndrja e Masino giravano per la città di Messina, che era tutta avvallamenti e montagnole di macerie, con la pavimentazione delle strade, interamente a basole di lava, tutta slabbrata dai crateri aperti dalle bombe.

Giravano come anime perse per le strade di quel fantasima di città. Voltando la testa, ora di qua, ora di là, anche se di qua o di là gli occhi li aveva sempre pieni di macerie, di fumichii d’incendi sotto le macerie, di fumosità nera per aria, ’Ndrja, ad alta voce, non la finiva più di ripetere: «Oh ’Ndrja, ’Ndrja Cambrìa, ma che vai facendo per questo Ventottodicembre di Messina? Ma perché, perché, me lo dici, non drizzasti ancora per la marina dello scill’e cariddi? Perché, insomma, non te ne torni ancora da dove partisti?».

Pareva che questo che ripeteva, lo ripeteva come un ritornello, un ritornello che ripeteva tanto per ripeterlo, senza ricordarsi più che senso aveva, se l’aveva, né perché, percome l’aveva in testa e lo ripeteva: era per questo, forse, che lo ripeteva con un tono che nemmeno lui doveva saperlo se era per ridere o se era per piangere.

Contempo, contempo che un ritornello, quasi lo stesso d’un ritornello, pareva che ripeteva quello che ripeteva, più che per altro, per sentirsi parlare, vedere che effetto gli faceva sentire il suono della sua voce in mezzo a tutta quella gran solitudine, solitudine che lui faceva più grande ancora perché aveva l’aria davvero di essere e di parlarsi da solo, come se Masino non era là, con lui, che gli camminava a fianco a lui.

Però, giustappunto, aveva solamente l’aria di essere e di parlarsi da solo, perché con quel piede di canzone che rivolgeva proforma, come a un altro, un altro che appellava ’Ndrja Cambrìa, ma come se non si trattasse di lui né tantomeno di Masino, sembrava dare, e dare appositamente, se non proprio l’impressione come se per bocca sua Masino parlava più di lui stesso, l’impressione precisa precisa come di parlare per nessuno dei due in particolare, ma contempo tuttuno per tutti e due come per una persona sola.

Per questo aveva quell’aria, l’aria come di parlarsi e sentirsi da solo: per questo, per il fatto che parlava e si sentiva anche per Masino, come una persona sola. E per questo, se come tale, si rivolgeva come a un altro, a quell’altro ’Ndrja Cambrìa, con quel piede di canzone: perché non drizzasti ancora etcetera, perché non te ne tornasti ancora etcetera, e con tutto questo seguitava a promenarsi fra le macerie di Messina. Masino forse, tutt’in contempo non si rispondeva già, da solo, ma non per sé solo, bensì per la persona di tutti e due che quel piede di canzone tutti e due lo piantavano e lo scippavano, perché non si capacitavano ancora di quello che gli succedeva, anzi già successe, che gli succedeva, successe che partiti, partirono, e appena arrivarono e già se ne tornavano, se ne dovevano tornare con una mano davanti e una di dietro. E per che cosa poi? Non per qualche malaparata come gli raccomandò di fare don Luigi, ma per quel campionario di sbarbatelli che scelti uno a uno, se la filarono coraggiosamente tutti insieme, perché sennò, per quanto ancora muccusi e spratici, la lancia si poteva riempirla lo stesso, un’apparenza di chiumma e una specie di regata, bene o male, più male che bene, la facevano lo stesso. Ecco per che cosa se ne dovevano tornare a Cariddi con una mano davanti e una di dietro. Ed ecco perché ancora non se ne capacitavano e s’andavano promenando nella barbara solitudine di Messina, senza decidersi a tacchìare per casa. Anzi, per giunta, là, sull’istante, decisero di fare, prima, un’affacciata a Galati.

L’idea gli venne a Masino. Dato che si trovavano a Messina, se ne uscì a dire, perché non facevano un’affacciata sino a Galati, tanto, tanto intanto perlomeno, per dare una scandagliata riguardo alla palamitara?

Questa fu l’idea di Masino e a ’Ndrja non sembrò mala. S’informarono e seppero che per andare a Galati o in un altro posto verso Catania, potevano andarci solo coi camion della frutta che scaricavano a Piazza del Popolo.

Quella piazza come un grande cerchio col suo asfalto di catrame spaccato e rivoltato dalle bombe, dove odorava e dove fermentava delle scorze d’arance che i camion rovesciavano là a scialapopolo per sbarazzare i giardini, perché negli ultimi tempi, le arance, non c’era, se non chi le mangiava, chi le scippava dall’albero, sicché tutte aggravate, le piante ne soffrivano.

E là difatti, a Piazza del Popolo, giusto il sentitodire, trovarono un passaggio sopra uno di quei camion che tornava per un altro carico a Lentini, e partirono mangiando arance.

«Ma dove scapparono quei figli di buonamadre?» si domandò ’Ndrja, fra uno spicchio e l’altro d’arancia, guardando in giro, senza nemmeno sognarsi, però, di vedersi comparire, là, fra le macerie, qualcuno di quegli sbarbatelli.

«Quello lì, il Maltese, a quest’ora forse se la vede pietrepietre con la sua regata» fece allora Masino.

«Pure noi ce la vediamo pietrepietre.»

«Lui, però, il ferone ce lo arenò.»

«E con questo?» fece a questo punto ’Ndrja, come pigliato di nervino. «Gliela facciamo tu e io, noi due soli, la regata?»

«No, no, io, io, io, non dicevo… Io, io, io dicevo, invece…» tentò di spiegargli, spiegarsi, Masino, impuntandosi però, come sempre quando ’Ndrja alzava la voce con lui.

«E allora, che dicevi tu, tu, tu?» insistette ’Ndrja, un poco provocatorio e un poco a sfottò.

«No, dicevo, mi dicevo, mentemente, quando tu dicesti di quei figli di buonamadre che scapparono: certo, mi dicevo, era bello, se quello, il signor Mister Maltese, ci trovava là, al porto, noi due soli, vedendoci che noi due soli, noi due di Cariddi, non scappammo, questo era bello, mi dicevo, perché ci vedeva e contempo negli occhi ci leggeva: vossia vede? noi di Cariddi qua restammo.»

«Essì, bene parlasti» gli fece allora ’Ndrja, come per metterci un punto, smaccosamente, peggio che alzando la voce. «Noi di Cariddi qua restammo e così ce l’accolliamo noi il morto ammazzato. È contento, vossia, signor Mister?»

E siccome lo guardava fisso negli occhi, pareva quasi quasi che appellava lui, Masino, signor Mister, là, sul camion, fra le scorze d’arance.

A Galati Mamertino arrivarono verso le nove, e Masino che non c’era mai stato, si meravigliò nel vedere delle grandi e lunghe spiagge di bianchissima rena e di pietrebambine lisce lisce e di forma e colore splendenti come grossi confetti, che nemmeno se le sognavano loro sullo scill’e cariddi, dove avevano giusto lo spazio per tirare in secco le barche e dune di sabbiadura, tutte montarozzi e saliscendi, e frasche di canne.

’Ndrja ritrovò facilmente la grande baracca con le tettoie per il legno. Le tettoie, che alla sua prima venuta aveva visto piene di tavolame all’impiedi, di tronchi di ruvolo e ciliegio, abete e gelso, e d’ogni altro legno, ora erano completamente vuote. Sul didietro, c’era un gran fossato, tutto in tondo, che ai bordi in alto, verso la spiaggia, aveva una incannucciata, e dentro, laddèntro, era il cantiere di don Armandino Raciti.

Entrarono per una specie di passaggio coperto e la prima cosa che li colpì fu la vista di tutta quell’erba selvaggia, gramigna, porcellana ed erbapulici, che era cresciuta dappertutto nel fossato, come nei luoghi dove non passa piede umano.

Sentirono il battere di un martello di legno e uscendo sul ciglio del fossato, la prima vista che ebbero fu la bella barca che stava in cantiere sugli appoggi, una palamitara, a giudicare dalla carenatura: una donna mignuna, mignonne, secca secca, un’aliccia, il viso appuntito, un fazzoletto nero stretto sotto il mento, ribatteva le traversine con un martello di legno. Una forgia accesa era lì vicino alla femminella, che vi arroventava i chiodi per fissare le assi: di tanto in tanto, dava un colpo alla manovella e l’attizzava. ’Ndrja si figurò che quella doveva essere la moglie di don Armandino Raciti, che non aveva mai visto.

La donna sentì i loro occhi che la fissavano e sollevando il capo, gli dette un’occhiata dove c’era più stanchezza che curiosità, poi ripigliando a fare quello che faceva, disse: «Veniste per barca?» e in così dire, dette una guardata all’indietro, come avesse parlato anche per qualcun altro.

Solo allora, dietro a lei, alla sua guardata, ’Ndrja vedette e subito riconobbe, per quanto invecchiato, don Armandino Raciti: stava come sistemato là, sistemato più che seduto accanto a un ammasso confuso di relitti e di carcasse di barche da tempo in disarmo, sotto un grande ombrellone da carrettiere che lo riparava dal sole.

«Scusate, signora, ma voi, se non erro, siete la moglie di don Armandino?» domandò ad alta voce, anche per farsi sentire da lui. «Noi siamo di Cariddi e vostro marito a me mi conosce che mi chiamo Cambrìa, perché anni addietro gli ordinammo un’altra palamitara. Ma, sbaglio o è quello seduto là, lassòtto all’ombrellone, don Armandino?»

«Scendete» disse la moglie, «accomodatevi. Sì, don Armandino è qua, seduto qua, lo troverete un poco impedito, ma lo stesso vi darà retta.» E continuò a ribattere col martello di legno e ribattere, bisognava dirlo, di mastro e mastrìa.

Scesero e vedettero allora in faccia don Armandino: doveva avere avuto un insulto, perché, da vicino si vedeva subito che era paralizzato a un fianco, aveva pure la bocca storta e forse aveva perso l’uso della parola.

’Ndrja, però, guardandolo negli occhi, si scandaliò che quello era insulto peggio del peggio, perché gli aveva offeso anche la mente. Lo stesso però fece col braccio la mossa come per stringergli la mano:

«La sinistra! La sinistra!» fece fra i denti la moglie, svelta svelta, in quell’attimo, l’attimo stesso, sembrò, che spiando non vista, si capacitò fulminea che ’Ndrja non doveva essersi minimamente scandaliato che don Armandino stava con tutte e due le mani rovesciate in giù sulle cosce e non si capiva quale fosse la viva e quale la morta.

Don Armandino li guardava, o più precisamente, tentava di guardarli, facendo un grande, terribile sforzo per sollevare le pupille sino a loro: sforzandosi, storceva tanto la bocca in quella smorfia, che sembrava, spaventevole a vedersi, come fulminato nel mezzo di un grido.

Stava per domandargli come stava, che provava, che sentiva, qualcosa del genere, tanto per dire, quando la moglie, a gettasangue, gli dette discorso, per impedirglielo:

«Allora, volete una barca? Che tipo di barca?» disse in fretta.

«Palamitara, palamitara» fece ’Ndrja, un poco strambato di trovarsi a trattare con una femmina. «Essì, una palamitara come quella che don Armandino ci fece anni addietro.»

Fecero caso, non subito però, che la donna, nel lavorare, s’interrompeva a ogni poco e andava dal marito, gli parlava all’orecchio, e lui allora sembrava sentire che diceva, ma poi lei gli poggiava l’orecchio alla bocca e allora era chiaro che lui non le diceva parola perché dalla bocca gli usciva a stento il fiato. Dopo, lei se ne tornava al suo lavoro, precisa e sicura, sembrava, insomma, a vedere lei, come se a ogni poco avesse bisogno di chiarirsi le idee, non sapendo come andare avanti, e il marito era lui, muto muto, che la indettava e orientava.

«Allora, veniste per la palamitara?» fece lei. «Bene, bene. Da questa che vedete, vi potete fare un’idea di come vi viene.»

Dall’armatura che vedevano, là sugli appoggi, veniva senz’altro da figurarsi una palamitara degna di ogni stima. Però, chi l’aveva impostata, lei, la femminella? Ed erano sicuri che in quella, di quella palamitara, la palamitara messa in opera da quell’aliccia, la palamitara uscita dalle manette di quella mastra d’ascia, al varo, al dunque, alla prova dei fatti, una volta calata a mare, al galleggio, si dimostrava tutto inappuntabile, bello e perfetto? Insomma, si guardavano, ’Ndrja con Masino, ognuno per vedere se l’altro si fidava di quello scardellino di femminella che intanto seguitava a travagliare della meglio, e nel travagliare, arroventando e ribattendo chiodi, andava e veniva dal marito allo scafo, e don Armandino continuava a guardare dalla sua parte, fisso e smemorato, come già la guardasse dal suo ritratto di morto.

«Sì, per la palamitara, già ve lo dissi. Ma dato che, ora come ora, avete questa per le mani, non pensate che c’è grand’urgenza da parte nostra, se vi riesce gravoso impegnarvi con noi. Questo mi pare giusto che ve lo dico, specie ora, specie ora dico, ora che vedemmo…»

Qua ’Ndrja restò in sospeso, non sapendo se finire o non finire di dire, ma lei, quella femminella che pareva ora tutt’occhi, ora tutt’orecchi, con quella sua fulmineità di mente che si aveva l’impressione quasi di vederla quando, quanto si scaricava nel suo corpo, all’agire del suo corpo, gli si voltò di scatto, con rabbia, e tappandogli la bocca con una mano, tutt’in contempo, cogli occhi gli fece segno di seguirla di sopra al fossato, fuori di vista, cioè, del marito:

«Venite, venite» gli faceva intanto, con tutto un parlare a scena per don Armandino. «A noi basta che ci date il legno come si deve e don Armandino Raciti vi mette a mare una palamitara che uguale sì, ma meglio, per questi mari, non ne trovate.» E passandogli davanti, dette un’occhiata al marito, che però, come stava, restò, con gli occhi sempre fissi in avanti, all’armatura della palamitara.

Non appena si trovarono lassòpra, fuori del fossato, quell’aliccia sembrò farsi murena avventandosi contro ’Ndrja:

«Che vedeste? Che vedeste?» gli fece fra i denti, agitandogli le mani sotto gli occhi. Era tutta biliata e con le lagrime in punta in punta. «Ma che veniste, per rovinarmi l’opera? Lo sa solo Dio come la tiro coi denti sta pantomima e voi ve ne venite a dire: specie ora che vedemmo, che vedemmo… Ma che vi credete, per caso, che non capisce? Parlare non parla, ma mezza mente, perlomeno mezza, viva gli restò, e quella mezza gli funziona per tutta, ve lo dico io.»

«Ma allora com’è che non si scandalìa che gli fate la scena quando gli poggiate l’orecchio alla bocca?» le ribatté. «Non lo sa che non gli esce niente dalla bocca e voi fate di testa vostra la palamitara? Oppure, senza offesa, al contrario anzi, ce la fate a noi, sta scena, per farci credere che è sempre don Armandino che se la figura tutta lui d’origine, in mente sua, la palamitara?»

Lei lo guardò allora tutta intenta, corrugata, come uno strano animale umano che lei non sapeva proprio spiegarsi. Sinché, sempre guardandolo dentro gli occhi:

«Che grande scimunito siete» gli disse con una voce che appena si sentiva, una specie di bava di pensiero, come se riflettendo su di lui, gli parlasse in mente, tutta assorta. Intanto s’asciugava il sudore, tirandosi il fazzoletto dalla testa e passandoselo e ripassandoselo più volte sulla faccia: «Che scimunito, che scimunito siete, giovine mio…» andò ripetendo, e dicendo, ma senza vero gusto né vero disgusto. E ’Ndrja, di parte sua, la sentiva dirgli scimunito, senza piacere, ma senza nemmeno dispiacere: la guardava, ora che non aveva più il fazzoletto in testa, la guardava vedendo, come non se l’aspettasse, che i suoi capelli erano lunghi, lisci e tutti neri, nerissimi, senza nemmeno un filo bianco.

«E voi potete credere» ripigliò a dire, a dirgli, parlandogli ora con un tono come di sfogo, di sfogo e di confidenza come con un amico, «potete credere che mi piglierei la pena di fare questo strazio, solo per ingannare voi o un altro che viene per una palamitara? Per lui vale sì, la pena, per lui, sì» ripeté e dopo un momento, proruppe: «Sapete quanti anni ha? Trentasette. E l’avete conosciuto prima? Un’iradiddio di cristiano e di marito. E guardatelo ora, là, lo vedete. Se io non gli faccio la pantomima che mi vedeste fare, quello mi muore. Sinché le forze mi reggono e lui mi capisce, devo fargli credere che la barca, anche se non ci mette mano, la fa sempre lui: che solo la mano è mia, ma che senza il suo indetto e l’ispirazione sua, la mia mano non sa mai dove posarsi, come andare avanti. Per questo, come vedeste, ogni colpo che dò, mi fermo come una baccalara e resto con la mano a mezz’aria, e poi vado da lui e gli domando: che faccio ora, Armandino? faccio così? faccio cosà? E quando io riesco a fargli arrivare queste parole sino a quella sua mezza mente, io gli allungo la vita a scapito della morte, gli ravvivo la metà viva a danno della metà morta. Quello mi muore, se non lo tengo là a domandargli di continuo come fare e come non fare. Basta che lui se la vede alzare davanti, la barca, e nella sua mezza mente pensa: l’ho alzata io, l’alzo io, se fossi morto, potrei forse alzare una barca, potrei forse tenere a mente la forma della palamitara, dell’ontro, della feluca, della lancitta? Capiste, ora, perché se non me lo tengo là per oracolo, don Armandino Raciti, il più bello mastro d’ascia di palamitara che mai ci fu, mi muore, mi muore, mi se ne muore?».

«Scusate, signora Raciti» s’intromise a questo punto Masino, pigliando parola, come sempre, a cazzodicane, dopo che si covò la cosa da dire, che diceva allora con quella sua aria ammastriata di sbarbatello che si presumeva a vecchio e saputo, che gli faceva tanta antipatia a ’Ndrja. «Scusate, ma se vostro marito non vi può dare aiuto, non parla e non vi dice niente, la barca, voi, però, la fate lo stesso, e com’è possibile questo? Forse viene qualcuno, qualche altro mastro d’ascia, e la lavora di notte lui, o la fate veramente voi?»

«Non vi fidate, eh? Vi pare che me l’invento io» fece lei, fra incredula e rassegnata, alle parole di Masino, però rivolgendosi a ’Ndrja con quello che disse come a risposta: «Vedete, il fatto è che veramente, in un certo senso, la barca la fa lui per mio mezzo. Perché, io mi ricordo, me lo ricordo bene quando lo vedevo, tengo a mente sino all’ultimo chiodo, e il modo come li ribatteva e le barche che faccio io ora, forse non le saprebbe fare nemmeno lui, oggi come oggi, e questo per la ragione semplicissima che queste che faccio io, sono le barche che lui faceva con le sue capacità di giovane, dato che quelle me le ricordo meglio delle altre, perché io allora lo vedevo all’opera e me lo mangiavo con gli occhi. Allora, all’epoca, se vi devo dire, era come se ogni gesto che Armandino faceva, ogni guardata di profilo alla barca, ogni alliffata di polpastrello, a me mi calava nella mente come una forma di ceravergine e poi, quando io ci ripensavo la notte, quando lui mi dormiva accanto, che vi devo dire? mi pareva che quella tale cosa che gli vedetti fare, in mente mia era come se mi diventava tutta d’oro, d’oro così luccicante, che avevo l’impressione come se dovevo vederla per sempre, tale e quale la vedevo, come se non doveva uscirmi mai più dagli occhi». Qui s’arrestò, di colpo, e guardandosi intorno, guardando sotto, nel fossato, all’armatura della palamitara, all’ombrellone aperto sopra don Armandino, e poi guardando loro, ’Ndrja e Masino, stringendo gli occhi e corrugandosi tutta, come domandandosi chi erano, perché lei stava là, lassòpra, insieme a loro, con l’aria come se sino a quell’istante non fu in sensi e allora allora ripigliava coscienza, e cosciente allora, faceva, fece tutta scattosa: «Ma che c’entrate voi con questo? Voi volete vedere come viene la barca? E voi portatemi il legno e così vedete come vi viene la barca».

«Ma noi venimmo per sapere da don Armandino suppergiù quanto ci poteva costare, sapere insomma che prezzi stila ora con la guerra che ci fu.»

«Ma che prezzi volete che stila, che prezzi?» fece lei disfiziata. «Voi portateci il legno e non vi preoccupate d’altro» gli ripeté. «Prima, vedetela come vi venne e poi si parla di prezzo.»

«Ma all’incirca, quanto ci costerebbe, oggi come oggi?» insistette ancora ’Ndrja, tanto per dire che fecero la scandagliata. «Un mille lire, voi pensate che basterebbero?»

«E torna» sbuffò lei, rimettendosi il fazzoletto in testa. «Questo di Letoianni, che fece?» disse poi, facendo segno lassòtto alla palamitara. «Ci portò il legno. E voi portateci il legno. La spesa forte quella è. Con le mille lire accattateci il legno. A noi, ci darete dopo, a piacere vostro. Lui vive quasi di niente e io di meno che niente.»

«Che legno?» le domandò allora ’Ndrja. «Che legno, se non trovo gelso o ciliegio?»

«Legno» gli rispose. «Quello che vi capita. Legno.»

«Quello che legno è?» fece ’Ndrja, indicando traversine e ordinate della palamitara di quello di Letoianni.

«Legno» fece lei. «Legno» ripeté, mentre si voltava, come sputasse lische di quel legno.

Tornò a lavorare alla palamitara, ripigliando a fare quella scena del vaeviene fra la barca e don Armandino, quella scena muta fra bocca e orecchio suo e di suo marito. Di lassòpra stettero un poco a vederla lavorare e fare quella pantomima, e poi lei, come per levarsi i loro occhi di sopra, gli disse:

«Tornate, portateci il legno e resterete contenti di don Armandino. Non c’è mastro d’ascia di palamitara paragonabile a don Armandino, tanto è vero che per lui veniste qua di così lontana via».

Parlava ancora e la vedettero come se mettendosi di poppa, dava, percosìdire, una perfilata d’occhi al profilo già bello e scafato, anche se ancora al grezzo, della palamitara, s’annacava di qua e di là con la testa come se qualcosa non la capacitava, e poi si girava a guardare e contempo s’avvicinava verso l’ombrellone, e là si piegava sopra don Armandino, prima poggiandogli all’orecchio la bocca e poi poggiandogli alla bocca l’orecchio: alla fine della scena, tornava ancora a dare, di poppa allo scafo, quella stessa perfilata d’occhi al profilo della palamitara, facendo stavolta con la testa dei sì, sì di persuasione.

’Ndrja allora fece per rinculare, in punta di piedi, quasi trattenendo il fiato, dall’orlo del fossato: però, per fargli segno di seguirlo, a Masino, dovette quasi tirarselo dietro con una mano, talmente stava là come incantesimato a guardare, senza perdersi niente dell’opera che faceva quella potente femminella, la signora Raciti, perlappunto, davanti agli occhi di don Armandino, parato sotto l’ombrellone, occhi che non veniva nemmeno di figurarsi che terribilio d’occhi, dolci dolci enimmatici di mummione mortovivo dovevano essere.

Oh, si disse ’Ndrja mentre uscivano dall’incannucciata rinculando di lassòpra, fuori da quella vista, e s’allontanavano renarena: oh, prima l’offese e dopo pareva che la guardava come se la mise in cima ai suoi pensieri, sull’altare. E ora capace che si vergogna di quell’uscita a santommaso, sarebbe a dire a cazzodicane, che ebbe prima: capace, ora, se uno lo sprova, capace che lo scopre che si fece paladino, per non dire crociato addirittura, di lei, della signora Raciti.

Se uno lo sprova, disse, mentre tagliavano dritto in sopra, renarena, per la grande marina verso la strada dove i camion delle arance facevano vaeviene fra Catania, Siracusa e Messina, e fu quello che fece difatti, lo sprovò, lo sprovò nel suo però, sprovò sarebbe a dire lo sbarbatello che si presumeva, spesso e volentieri, a vecchio e saputo, sprovò insomma quel Masino che, fratello di latte o fratello di sangue, a lui gli riusciva antipaticissimo.

«Tu ti fideresti di quella femminella?» gli domandò, e gl’intendeva quella femminella là, che lui vedette all’opera, e Masino gli rispose, come s’aspettava, che prima l’offese e ora se ne andava che si fece suo paladino crociato addirittura:

«Sì, sì, io sì, sì» rispose difatti, con un tono come di esaltato, con uno scatto brillante degli occhi.

«Ah, tu ti fideresti?» fece ’Ndrja come soprapensiero. Eppoi, più che altro, come per dire ancora qualcosa: «Ma non la sentisti? Ciliegio? Gelso? tu dici, e lei: legno, legno, per lei ogni legno è tutt’un legno. E tu ti fideresti?».

«Ma, forse lei non gli dà importanza al legno» fece Masino, più confuso che persuaso.

«Sì, può darsi benissimo che lei non gli dà importanza al legno. Sì, può darsi, anzi dev’essere senz’altro così» concluse ’Ndrja, come se però sbrigasse, intanto, altre faccende di mente.

Poteva essere mezzogiorno, l’una, quando rientrarono a Messina: a piedi, e perlopiù scapricciandosi a correre dietro a ogni camion, ma unicamente per raccogliere le meglio arance che dai camion traboccavano a non finire sulla strada, non per domandare un passaggio, perché si vedeva subito che tutti carichi di mucchi alti a piramide che franavano traboccando, lassòpra nemmeno una persona, neanche su una sola gamba, poteva starci.

Rientrarono, una volta arrivati a quello che chiamano il Quartiere Lombardo, passando per il famoso Ponte Americano: da lì in poi dovevano andare sempre dritti in avanti per il vialone che divide in due la città, prima in piano, e poi in discesa, sino a dove, in fondo in fondo, c’è la Capitaneria e la Passeggiata a mare: da lì giravano pigliando per la riviera e allora, anche a occhi chiusi, i soli piedi li avrebbero portati sino alla punta dell’isola, alla loro marina sullo scill’e cariddi. ’Ndrja e Masino, però, non arrivarono sino in fondo, non drizzarono, cioè a dire, per casa.

Il rumore di quella carrozza scoppiò tutt’all’improvviso con un tale fracasso che nel silenzio di palazzi sventrati e di strade ammucchiate di macerie come trincee gigantesche, di echi se ne sentivano diversi, lunghi brevi alti bassi, tondi, quadrati, verticali, orizzontali, come se invece di essere una sola carrozza, erano dieci, cento, dieci, cento carrozze che stavano per spuntare sul viale, da tutte le traverse e da tutte le direzioni, da dietro, di davanti, da destra e da sinistra.

Si guardarono come per vedersi se erano tutti e due d’una sola intesa, dell’intesa cioè che da quel rumore di zoccoli e di ruote, si riconosceva che quella era la carrozza del Maltese e non un’altra, e loro avevano per davvero l’impressione di correre dietro, ora a uno, qua, ora a un altro là, a tanti echi diversissimi di quello stesso rumore come se quella era l’unica carrozza che circolava a Messina, e questo forse poteva pure essere possibile.

Si misero a correre, allora, e correndo, più che guardare, si fermavano agli sbocchi delle traverse, ma il rumore si avvicinava e allontanava in continuazione, e sempre cambiava verso, direzione, sicché, con tutto quel rumore, uno e tanti, la carrozza restava invisibile fra quei camminamenti di macerie e quei palazzi.

Poi il rumore sparì nell’aria e ripigliarono a camminare:

«Mah…» fece ’Ndrja.

«Eh, troppo bello mi pareva» commentariò Masino, e ’Ndrja nemmeno gli domandò che gli pareva troppo bello.

La carrozza, però, dopo qualche centinaio di metri, se la trovarono davanti che usciva da una traversa e la vedettero a prima vista che era proprio quella. Riconobbero per primo il cocchiere a cassetta e poi, per l’apertura di dietro, la palla di testa lucida del Maltese col gomito appoggiato alla finestrella.

La carrozza andava a passo d’uomo e si fermava dove c’erano dei negozianti intrafficati con le macerie che intasavano i loro negozi. Il cocchiere, frustando per aria richiamava l’attenzione del negoziante, quello s’avvicinava, e il Maltese sporgendosi dalla carrozza, gli diceva:

«Sbarazzate le macerie dal negozio vostro, ronzatele sotto il marciapiede, che poi passerà il camion inglese a levarvele. Capiste? E passate la voce, ché questa è cosa che viene dal Tauno Maggiore…».

A ogni negoziante ripeteva le stesse parole e dopo si rigettava contro il sedile, sbuffando come avesse la bava alla bocca. Quello, si sarebbe detto servizio di bassa forza, non servizio da sbrigafaccende alto in grado come il signor Mister, servizio bensì da scagnozzo, però il curioso era che lo scagnozzo del Maltese, l’invaiolato, non si vedeva né sopra né sotto la carrozza.

La carrozza arrivò sulla piazza da dove si esce da uno e si entra nell’altro viale: la carrozza, però, proseguì dritta verso il porto, che si vedeva in fondo alla discesa, pieno, fittofitto, delle navi della flotta alleata, fittofitto al punto che alberi, castelli, ponti e torrette nascondevano col loro groviglio grigioferro la vista del mare e le navi sembravano all’asciutto.

Continuarono a seguire la carrozza assai da vicino. All’inizio di quella strada in discesa, il cocchiere si girò verso il Maltese indicandogli con la frusta un balcone al secondo piano di un palazzo mezzo in macerie, che dentro però, dietro la facciata, le bombe non avevano sventrato, perlomeno non come né quanto gli altri dove non si vedeva, né uno si figurava di vedere, anima viva, perché laddèntro un’anima viva rischiava di diventare morta. Al balcone al secondo piano di quel palazzo, invece, che il cocchiere gli segnalò al Maltese, che però ebbe l’aria, non solo di non sentirlo ma nemmeno di vederlo il cocchiere, perché sennò, per quanto sfessato, gli occhi sicurissimamente li alzava lassòpra, là, a quel balcone facevano affacciatella alcuni di quegli sbarbatelli che la notte prima si erano stracquati dalla ex Casa Littoria. Sopra quel balcone, tutta per lungo, era esposta come una specie di insegna o bandiera, uno striscione giallo e rosso, che poteva misurare due metri per uno dov’era pitturata una figura stranissima, una faccia di donna dalla quale si partivano tre gambe all’altezza del ginocchio; in alto, per tutta la lunghezza dello striscione, a lettere grandi, anche di sotto, dalla strada e di lontano, si leggeva: Movimento Indipendentista Siciliano.

«Ehi! Ehi!» gli fecero gli sbarbatelli di lassòpra, a ’Ndrja e Masino, sventolando le mani. «Chi c’è là?» gli domandarono poi, più che a voce, con parole, ancora a mano, facendo segno verso la carrozza. E ancora, anche se con la bocca aperta che si vedevano ma non si sentivano parlanti, la mano destra con le dita strette, a pugnetto, gli domandarono, come spettasse a loro domandare: «Dove andate? Dove foste sinora?».

«Scendete, venite qua, figli di buonamadre» gli fece allora segno con la mano, Masino, scambiandosi, mezzo a riso, un’occhiata con ’Ndrja.

Il Maltese, allora, voltò il capo e li vedette. Sembrò meravigliarsene assai, poi fece a ’Ndrja un sorriso come chi ha troppe cose che lo immalinconiscono per fare bella faccia alla prima cosa allegra che gli succede: sorridendo, faceva col capo bene, bene, come si congratulasse, però non gli faceva segno d’avvicinarsi.

Alla vista del Maltese, gli sbarbatelli si erano ritirati dal balcone.

«La sciabica tirarono stanotte i separatisti» commentariò allora il cocchiere a voce alta. «Sciabachello pescarono, pescicelli che si mangiano sani sani, testa e lisca.»

Al balcone s’affacciò un giovanotto con una gran chioma, la faccia d’un giallore come di giallina d’itterizia, che dette un’occhiata sotto e subito si ritirò.

«Ma chi li portò là?» mormorò ’Ndrja.

«Vado e li chiamo» fece Masino, deciso.

«Aspetta. Sentiamo prima questo Maltese che ci dice, anche se a questo punto mi domando e dico perché gli corriamo dietro la carrozza e non ce ne andiamo invece tacchìando per casa.»

Il Maltese si era rigirato in avanti: la carrozza continuò a scendere sempre a passo d’uomo, arrivò sino allo steccato che chiudeva il passaggio sulle banchine del molo, da dove si distinguevano in faccia i marinai in daffare sulla coperta delle navi vicinissime: di là, verso destra, le banchine portavano alle invasature dei ferribò, e verso sinistra, distante solo qualche centinaia di metri, doveva esserci, secondo l’orientata che si dette ’Ndrja, la famigerata Casa Littoria.

Il Maltese scese là dalla carrozza, davanti a una di quelle bettole del porto, bazzicate perlopiù da marinai di mercantili stranieri. Là davanti, il marciapiede era sprofondato per lo scoppio di una bomba, e per entrare nella bettola c’era una passerella di tavole. Il Maltese scese e pagò il cocchiere che gli domandò quando doveva tornare a ripigliarlo:

«Quanto a me, siete libero» gli rispose il Maltese. «Non m’abbisogna più la carrozza.»

«E che decise, d’andare a piedi, vossia?» gli fece il cocchiere.

Il Maltese, però, non gli dava più retta, perché aveva ancora un piede sul predellino e occhìava verso ’Ndrja e Masino, e ora si dedicò tutto a loro, cioè a ’Ndrja, questo era chiaro, dicendogli, mezzo sciampagnino:

«Venitevi a bere un bicchiere di vino. Venite, venitemi a fare compagnia».

Erano lì a un passo da lui, l’avevano seguito, correndogli dietro la carrozza come due pezzenti: ora, potevano mai fare finta di niente, rifiutarsi? Entrarono dietro a lui nella bettola che era completamente deserta. Anche dentro, era uno sconquasso, col pavimento sollevato e abbassato a onde, e le pareti coi mattoni allo scoperto.

Il padrone, in quel momento, stava cercando di incollare con strisce di carta i pezzi di un grande specchio rettangolare appoggiato per terra, spezzato e scheggiato, con tutti i pezzi però al loro posto. Nella parte di sotto dello specchio erano pitturati dieci velieri, l’uno accanto all’altro, con le vele gonfie come navigassero col vento in poppa.

Il padrone, che doveva essere un vecchio marittimo, conosceva il Maltese e parlandogli in inglese, mentre il Maltese, non si capì se apposito o no, gli rispondeva in siciliano, nel siciliano suo, fra maltese inglese e italiano, si mise subito a fargli faccia: li fece sedere attorno a un tavolino, sciacquò tre bicchieri, poi pigliò un bottiglione di vino rosso, riempì una misura di mezzo litro e gliela portò.

’Ndrja coprì con una mano il suo bicchiere, dicendogli contempo al Maltese, mezzo a sorriso, mezzo a preghiera, di non riempire il suo bicchiere né quello di Masino, ma il Maltese insistette perché gli facessero compagnia.

«Vossia non ci vede? Gliela facciamo la compagnia» gli disse allora ’Ndrja, e poi aggiunse, sorridendo: «Ci vuole morti, vossia, se ci fa bere a quest’ora, tutt’a digiuno».

Il Maltese fece allora una cosa bellissima, anche perché non se l’aspettavano. Difatti si scomodò addirittura ad alzarsi e andò a parlare, sottovoce, quasi all’orecchio, al padrone della bettola, che là, ’n fondo alla sala, sui ginocchi, di spalle, stava ancora a incollare strisce di carta sopra il giocofoco di lesionature che era ridotto quel grande specchio: sentito il Maltese, il padrone uscì un momento e tornò con due pescidipane americano, bianchissimo, e con un pezzo di formaggio maiorchino. Non ci fu verso, allora, per ’Ndrja di rifiutare, perché significava non apprezzare, quindi disprezzare, la gentilezza che gli fece il Maltese, che c’era rischio, perciò, coi bicchieri di vino che bevette, di quel vino che a ’Ndrja che l’assaggiò appena gli sembrò vino bello tosto, citrigno, vino faroto forse, capacissimo di pigliarsela in criminale, se non gli accettavano.

Mangiarono pane e formaggio e ci trovarono gusto anche perché la fame l’avevano e mangiando si risentiva. Il Maltese, quanto a lui, beveva e fumava. ’Ndrja a un certo punto non si tenne più di dirgli:

«Ma vossia perché ci fa tutta sta faccia?».

«Non la gradite?» fece lui, fermandosi col bicchiere in mano. «Ve l’avete a male?»

«A male? Avercela a male? Vossia che dice? Ci fa onore e piacere, anzi.»

«Eppoi, tutta sta faccia che vi faccio, dite? Ma come? Vi faccio io tutta sta faccia a voi, io, che invece mi faccio tanto sfacciato con voi, a domandarvi, pregarvi di farmi un poco di compagnia, a me?»

«Bella compagnia che gli facciamo a vossia. Pare che gli venimmo dietro alla carrozza per farci sfamare da vossia. E ancora non gli dicemmo di scusarci se stamattina, mi figuro vossia come restò, quando andò là, in quella Casa del Fascio, e trovò che sparimmo tutti, sbarbatelli e non sbarbatelli.»

«Ma sentitelo, sentitelo, sto bell’amico mio» fece il Maltese, girando gli occhi in faccia a Masino, ma allo stesso Masino non gli passò per mente che si rivolgeva a lui, semmai era a se stesso che il Maltese se lo diceva: sentitelo, sentitelo. Difatti non per niente, contempo stesso che diceva: sentitelo, sentitelo, con la mano lui gli andava sentendo a ’Ndrja i muscoli delle braccia, tastiandoglieli e pigliandoglieli nel palmo della mano, e in questo scordandosi di sorridere e chiudendo, anche se per istanti, gli occhi, però si vedeva, non per volontà sua. «Vi figurate forse che mi desideravo che vi trovavo ancora là la mattina a piangervi quel messinesuzzo morto ammazzato, morto ammazzato in una fumata di sigaretta, per una boccata di fumo?»

«Gli sbarbatelli, vossia sa, al vederlo che se ne moriva con tutto quel sangue, si rivoltarono tutti, non si poterono tenere, si stracquarono in mezzo alla notte.»

«Vossia, li vedette?» disse Masino. «Li vedette lassòpra, dove stavano, a quel balcone?»

«Balcone? Che balcone?» fece il Maltese che gli occhi lassòpra, al balcone, non li aveva proprio per niente alzati.

«Un balcone, d’un palazzo qui vicino, un balcone con esposto una specie di manifesto, dove si vede una testa di donna attorniata da tre gambe» gli spiegò ’Ndrja.

«Ah, lo stemma della Sicilia» esclamò lui. «Sì, sì, quella è la bandiera dei separatisti, anzi, anzi, quale bandiera e bandiera, il manifesto, il manifesto, giusto come lo chiamaste voi, che è pure troppo chiamarlo il manifesto dei separatisti. Una maniata di pazzi, ecco quello che sono sti tali separatisti.» Bevve e gli venne da ridere: «I muccusi che reclutammo per vogarci, che diceste che fecero? Se n’andarono a vogare per i separatisti? Ah, quello, il Tauno Maggiore, si mangerebbe il fegato. Peccato che non lo sa. Quasi quasi vado e glielo dico. Ah, mi scialo tutto, mi piscio addosso di quanto mi scialo pure ora, qua, perché mi basta che mi figuro la faccia che fa, sicuro, sicurissimo che la fa, sentendo dire come, qualmente i separatisti gli rovinarono la regata».

Quello sembrò a ’Ndrja il momento buono per domandargli:

«A proposito della regata di domani, vossia niente mi dice?» gli fece ’Ndrja perlappunto qua, come se quello non gli stava dicendo anche a lui, per dire che lo stava dicendo a nessuno e a tutti in particolare, salvo che a quella sua simpatia del Tauno Maggiore, dicendo tutto, proprio tutto di tutto, della regata.

«Tornaste per le mille lire eh, birbantone?»

«Tornammo per vogargli a vossia, se vossia ancora abbisogna di noi, e dopo, se gli voghiamo, se vossia lo crede e restò contento di noi, ci dà i danari, com’era nell’intesa.»

«E se non mi vogate?» gli fece il Maltese, tanto per provocarlo, stringendo le pupille. «Se non c’è più vogata, eh, che pretesa m’avanzate voi, allora, me lo sapete dire?»

«Pretesa? Ma di quale pretesa parla vossia? Mi sbaglio o vossia s’alliena un poco, un poco molto, a farci il suo bello sfottò a levapelo?» gli ribatté ’Ndrja, facendosi a provocato, tanto, soltanto per farsi quello che l’invitò a fare lui, il signor Mister, come per giocarci.

Gli tenne, poi, un bel pezzo gli occhi sopra a tutti e due, con le palpebre che gli calavano a poco a poco, come gli venisse sonno. Si mise a parlare, invece, tenendosi una mano alla fronte, il gomito appoggiato sul tavolino:

«Sapete? Gli detti un calcio in culo, lo cacciai quel Sanciolo, ladro e menzognaro».

Li informò che quella mattina, spariti loro due, spariti gli sbarbatelli, si era dovuto consegnare mani e piedi ai voleri dello scagnozzo, per gettare il bando, fra lui, suo fratello e suo cognato, nella speranza di trovare dodici qualsiasi pupi di pezza e pararli domani nella lancia, se non altro per illudere l’occhio del Tauno Maggiore. Mille lire a testa gli pretese, lo scagnozzo, e mille dovette promettere, e in più, mille di regalia per lui. E un biglietto da mille, un semplice perbere, nulla di più, per il sottoscritto: alla lettera, gli s’espresse così lo scellerato.

Glieli trovò i pupi, sì, ma meglio quelli veri, di legno e di pezza, dell’Opera: uno scelto campionario di lazzaroni, giocatori di zecchinetta con le mani che oltre che spizzicare le carte, non fecero mai altro, debosciati, sempre col mozzone di sigaretta in bocca, tutti allettigati e gialligni.

Va be’, si disse, devo appozzare. Io che sempre, prima d’ora, non feci che ripetermi: di st’acqua non ne bevo, ora mi tocca, non solo bermela, ma per giunta pagarla profumatamente, sto lordame.

Aveva portato quella combriccola di mangiapaneatradimento nelle acque di San Ranieri, alla punta della Difesa, nel più riposto del porto, per metterli alla prova sulla lancia. Là, si trovavano già a vogare gli altri equipaggi, cioè i soli, veri vogatori, della regata, gli uni, marinai inglesi, gli altri, americani. Gli era venuta allora l’idea, così per puntiglio, di farli saggiare, quei belli sciscì, per vedere se ce n’era uno, almeno, anche uno solo, che perlomeno sapeva tenere il remo in mano: e per questo, parlandogli in inglese, come dire in una lingua che era tutt’un baccaglio indecifrabile per gli scagnozzari messinesi, gli domandò un parere volante ai marinai della lancia inglese.

«Nemmeno uno, nessuno, nemmeno per figura» fece il Maltese. «Non valevano niente, a niente, nemmeno a starsene seduti col remo in mano e illudere l’occhio: perché, c’era da chi stava piegato in due a chi ritto come un palo. Eppoi, dopo un minuto che stringevano i remi, senza nemmeno vogare, si lamentavano che gli bruciavano le mani, che gli erano venute le bolle. Eppoi, parevano una imbarcata di delinquentelli, coi capelli impomatati e le sigarette all’orecchio. Si pigliarono tanti di quei fischi dai marinai inglesi e americani, che con tutta la loro smaccosità, quando sbarcarono, parevano tutti impallati. Riportateli dove li trovaste, gli dissi a quell’infamonazzo di Sanciolo: perché, tirandomi il paro e disparo, tutt’istantaneo ne conclusi che malafigura per malafigura, meglio dire che non trovai nessuno che presentarmi con quei campioni là. Ma a questo punto, ci credete se vi dico che s’offese, che mi fece tutto l’offeso, il signor Sanciolo? E non mi disse che io li pretendevo a prova, come i melloni, i vogatori? E non mi disse che un’offesa simile a lui non gliela dovevo fare, l’offesa, diceva, di chiamare dei marinai inglesi per giudicare dei marinai italiani? Oh, faccia tosta, sfrontato, me li voleva passare per marinai italiani. Marinai? gli feci. Feccia, teppaglia, giocatori di zecchinetta, altroché marinai. Ma perché, perché non fate una bella impresa, Sanciolo, dato che vi trovate? Legatevi pure voi nello stesso mazzo con loro, coi vostri marinai, attaccatevi al collo le pietre più grosse che trovate e poi andate dove è più profondo e là gettatevi, annegatevi tutti insieme. Ah, mi sentii rinascere, quando mi sfogai con quello scellerato. Mi sfogai e dopo mi sentii più leggero.»

Quando finì, bevette ancora e poi rise, fece un mormorio come fra sé e sé, senza parole. Era tutto rosso, infervorato, parlava inglese, maltese, siciliano, e di tanto in tanto, gli faceva l’occhiolino e diceva a bassa voce, come si divertisse a complottare:

«Non lo sa, non lo sa ancora, quello là, il Tauno Maggiore, non lo sa che finì di andargli dietro questo fesso di Maniàci, che finì di spazzolargli la poltrona a ogni nuova città. Da Messina non si muove Maniàci, e vediamo che mi fa, vediamo. Bastò da Siracusa a qua. Qua Maniàci fa dietrofront e se ne va. Ma lo vuole o non lo vuole capire che si gettò di piatto, Maniàci, e ora se le deve sbrigare lui le faccende? Vuoi la vogata? E trova, trovalo tu, chi ti voga, voga tu».

Mezz’ora dopo, ’Ndrja camminava col Maltese diretti a quel mare di San Ranieri, alla punta della Difesa. Masino aveva fatto con loro un pezzo di strada e quando si era istruito come arrivare a San Ranieri, era tornato indietro di corsa:

«Allèstiti, Masino» gli aveva mormorato ’Ndrja. «Lo dobbiamo pigliare per l’ala, sennò, ce la scordiamo la vogata e i soldi. È meglio che non lo lascio solo. Tu vai dagli sbarbatelli e li porti a questo mare di San Ranieri. Noi t’aspettiamo là.»

’Ndrja, difatti, come se tutto quello sfogo di vino che il Maltese si fece, contro Tauno Maggiore, scagnozzo, scagnozzari, e quindi contro, non apprò vogata, lui non lo sentì per niente, se n’era uscito a dirgli, parlandogli giustappunto come si parla a un ubbriaco che ha la mente che tutta, tutto ricorda, scorda, ricorda:

«Vossia, perché non ci porta subito a quel mare là che disse, al porto, alla Difesa, a quel mare di San Ranieri? Perché non ci fa vedere la bella lancia? Intanto, l’amico mio qua, Masino, va a chiamare gli sbarbatelli che stavano a quel balcone, in quel palazzo là dove li vedemmo».

«Ma che volete fare? Che volete fare?» fece lui, col tono già più a sì che a no.

«Ma vossia a noi non ci reclutò per la vogata?»

«Ma che volete fare? Che potete fare in mezza giornata? Lasciate stare, lasciate stare, sentite a me.»

«Vossia non ci pensi. Mezza giornata ci basta e avanza per pigliare il verso della vogata, vossia si può fidare se glielo dico io.»

«Ma lasciate stare, lasciate stare, non datevi, non datevi pensiero, sentite a me, bell’amico mio.» Continuava, su quel tono di voce di vecchio che si vaviava, spiritato di vino, continuava a fare il disfiziato, quello che oramai si gettò di piatto, però facendo sentire sempre di più che questo era modo di fare avvezzeggiato, il modo di fare di chi vuole essere pregato solo proforma, ma il favore lo fa, lo sa già che lo fa, che vuole e che decise già che lo fa, anzi per lui, dentro di lui, è come se già lo fece. E il Maltese, difatti, era oramai a questo punto qua, perché aggiunse: «Se è per i piccioli, qualche centinaio di lire ve le posso pure dare».

«Per i piccioli, sì. Forse glielo posso negare a vossia? Non lo sa meglio di me, vossia?» E fu per aggiungere: e anche, se non in primis, per quel grande favore che ci fece vossia, di farci arenare l’orcaferone. Proseguì, invece, ripetendo e concludendo: «Per i piccioli, sì, però guadagnati, non regalati».

«O lo fate perché v’incuriosì e volete dare un’occhiata alla lancia?» disse allora il Maltese, con l’aria di non sentirlo per niente, come ispirato da un pensiero che fra i fumi di vino non doveva vedere nemmeno lui chiaramente se quello era pensiero solo astuzioso, o anche poetico, ma che fece quasi ridere di tenerezza ’Ndrja perché, astuzioso o poetico, quello, era pensiero sicurissimamente ingenuo. «Perché, in tale caso, se non è che per questo, io ho piacere, l’accontento subito a uno come voi, un bell’amico mio che mi fa tanta simpatia. Avanti, venite, facciamoci sta passeggiata, così mi sborio dei fumi di vino.»

Dopo un po’ che camminavano, difatti, sembrò ripigliare tutta, o quasi tutta, la sua lucidità di mente, respirando aria di mare: perché, all’inizio della passeggiata, camminarono lungo il molo, rasente ai reticolati, e poi entrarono nella Stazione Marittima, passando per la zona dei ferribò, accanto alle invasature subissate dai bombardamenti, ai vagoni ferroviari sventrati, ai binari strappati da terra e gettati, tutti storti, per aria; poi erano passati davanti al Cimitero degli Inglesi e avevano proseguito fra i depositi di carbone coke, e i bastioni della fortezza spagnola, camminando fra la polvere e la cenere nera. Girarono per tutta la forma di falce del porto e ritornando al mare, proseguirono lungo una striscia di terra al livello dell’acqua, sotto le mura della Difesa, che si restringeva sinché, alla punta, si sfilava in mezzo al mare. Quello era il mare di San Ranieri, uno spicchio o specchio di mare, riparato dai venti e dalle correnti, con un fondale però, che non permetteva l’ancoraggio alle navi di grande stazza, e per questo quel mare veniva inteso il Mare Secco.

Attorno erano ancorate le navi della flotta: corazzate, incrociatori, caccia e il resto del naviglio di scorta, in così grande numero che una portaerei, per trovarsi spazio, s’era ancorata nelle prime acque fuori del porto, proprio lì alla punta, e con la sua mole impediva la vista d’una parte della città.

Là era un vero colpo d’occhio: col groviglio di navi da guerra e l’affollato vaeviene di marinai sopra, sotto, fra poppa e prua, che a chi veniva dallo squallore di morte della città, faceva un’impressione di gran vita.

C’erano i marinai di guardia o di corvé, che si vedevano calare e ritirare i secchi in mare, rinfrescare la vernice, o pulire o lucidare cannoni e mitragliere; sulla pista di decollo della portaerei, altri giocavano a lanciarsi e rilanciarsi una palla con dei guantoni; ce n’erano altri poi, che facevano il bagno o pigliavano il sole.

Questi marinai, per la maggior parte, seguivano, chi con un occhio, chi con tutti e due, i movimenti di due lance da regata che si allenavano, andando e venendo dalla banchina, quasi sottobordo, a poppa della portaerei. Erano una meraviglia a vedersi, vogavano che volavano, ed era come vogassero fusi ai remi e alla barca, tanto era l’accordo e la leggerezza potente della vogata. Erano marinai tutti muscoli, giganteschi, il più scarso, così, a prima vista, ne faceva due di uno sbarbatello. Gli venne da ridere senza voglia a ’Ndrja, perché si figurava gli sbarbatelli che al solo vederli, questi macisti qua, chi s’impallidiva e chi restava a bocca aperta, un poco come si figurava che restò lui.

Scesero per una scaletta e il Maltese gli indicò la lancia che, perlomeno in origine, doveva servirgli a loro: una lancia da regata, una dodici voghe, come quella della Marina italiana: pittata bianca con filettature nere, di colore rosso, invece, a prua, il nome della nave inglese che l’aveva prestata per la regata. Tanto per averne un’idea: una palamitara, quanto a grandezza, e lunghezza, ma solo quanto a questo, perché quanto al resto, nessuno la vedette mai una palamitara come quella lancia, nemmeno come la vedeva lui, summo summo, e la vedeva lo stesso che era una vera bellezza, calafatata e lustra come non fosse stata ancora ingignata, pronta coi remi e tutto, al varo.

Se la rimirò un bel pezzo, seduto in fondo alla scaletta, poi andò a sedersi accanto al Maltese, con le spalle alle mura della Difesa.

Il Maltese stava mezzo sdraiato e si riceveva in faccia il solicello, a occhi chiusi, come non avesse altra voglia che quella di starsene là, sbrigafaccende gettato di piatto, fuori da ogni cazza faccenda che gli toccava sbrigare a lui.

Piaceva pure a ’Ndrja quel posto, che sembrava lontano dal resto del mondo, lontano dalla città maceriata che nemmeno si vedeva da lì, da dietro il fittofitto asserragliamento di navi da guerra che mandavano barbagli nel sole: un posto, un porto che se anche aveva quella sola vista allarmante, paurosa, quella del grande groviglio di navi che avevano battagliato navigando in mari di sangue, dava addirittura l’impressione di essere lontano, lontanissimo non solo dalla guerra, ma persino dall’idea della guerra.

Gli piaceva il posto, e gli piaceva seguire i marinai affaccendati nei lavori di bordo, quelli che invece giocavano o si pigliavano il sole, e gli piaceva nel contempo il capovoga che incitava, impostava la vogata ai vogatori delle lance in allenamento. E doveva dire che gli piaceva pure il Maltese, che se ne stava zitto col suo solicello in faccia e non si lagnava di niente. Gli sembrava diverso, non sapeva come, più pulito, più preciso di figura, ora che non aveva più al fianco il suo scagnozzo, persino meno ridicolo di aspetto, più suo di figura, con l’età sua: vecchio, ma pure più giovane di come si pretendeva a giovane prima. Gli pareva, ora, stranamente, come se quel favore di arenargli l’orcaferone fu lui, di testa sua, a farglielo ai pellisquadre, perché li capiva e si compenetrava.

Sì, gli piaceva proprio quel posto, quel Mare Secco. Sì, ed era pure un tempo bellissimo, il cielo era d’un azzurro tenero tenero, e quel grecalello che da solo, senza alcun altro vento, si sentiva spirare per lo scill’e cariddi, muoveva l’aria da mare a terra, e faceva venire proprio la voglia.

Dopo una ventina circa di minuti, il Maltese aprì gli occhi e tuttuno, come se già in mente guardava lui, glieli posò e tenne sui suoi, tutto cogitante, poi sbuffò, si cercò nella sahariana, pigliò il portafoglio, tirò fuori una di quelle carte da mille lire, che paragonate ai fazzolettoni di prima, sembrano cartine di sigarette, e pigliandogli una mano, gliel’aprì a palmo, come per metterci le mille lire:

«’Ndrja, tu ti chiami, eh, bell’amico mio, ’Ndrja?» gli fece, passando al tu. «’Ndrja, pigliati ste mille lire, che te le meriti lo stesso, regata o non regata.»

«Dopo» gli disse ’Ndrja, che subito richiuse la mano, stretta a pugno. «Me le vorrei guadagnare, prima. Dopo, vossia me le dà dopo.»

«Ma che dopo, anima mia, che dopo? Che ti vuoi mettere a vogare solo contro dodici bestioni come quelli là?»

«Abbia pazienza vossia, che ora ci arriva la chiumma.»

«Ah, tu t’illudi veramente che i separatisti li mollano quei giovanottelli? Quelli, oramai che quei fallattutti li ignescarono, col cannocchiale li vedi. Tieni, tieni, levami di mano ste mille lire, sentimi a me.»

Pareva sicuro di quello che diceva sui separatisti, e c’era pure che Masino tardava a ricomparire: d’altra parte, però, lui non se la sentiva di pigliarsi quelle mille lire per niente.

«Vossia mi deve credere» gli disse. «A me mi dispiace per davvero se non gli posso fare la vogata a vossia.»

«Non ti dispiacere, non ti dispiacere, perché, eccole qua, le vedi? lo stesso te le buschi le mille lire.»

«Ma a vossia gli pare forse che batto sempre a denari in mente a me?» gli fece ’Ndrja, fra contristato e risentito. «A vossia gli pare che me lo scordai che vossia ci fece un favore grosso, grosso assai? Per questo dico che mi dispiace se non gli vogo a vossia, un poco pure per le mille lire, è naturale, ma in specie perché non mi posso disobbligare.»

Lui non se ne ricordava nemmeno più: favore? che favore? si ripeteva e ’Ndrja dovette dirgli che era dell’arenamento della carogna dell’orcaferone che parlava, quando parlava di favore grosso, pesante tonnellate e tonnellate, e lui allora fece noncurante:

«Ah, per quello? E per quello, quel malanova con la barba rossa devi ringraziare».

Fece ancora la mossa di aprirgli la mano per ficcarci le mille lire e ’Ndrja disse ancora che non poteva, non se la sentiva proprio di accettarle, perché al solo pensiero, quello gli pareva ladroneggio, ladroneggio suo, oppure carità di lui.

«T’offesi, forse, amico mio bello, facendoti senza volere qualche mortificazione, umiliazione?»

«No, non è questo. Non è che m’offese vossia. È che vossia, bontà sua, me le vuole regalare mentre io invece me le vorrei buscare, quelle mille lire. Me le vorrei buscare prima» ripeté.

«Ma tu te le buscasti già, te lo dico io. Te le buscasti, te le buscasti: e sennò, per davvero io pigliavo mille lire e te le regalavo? Essì, tu ti dici, mi dici in mente tua, precisamente questo fai, me le regali. Perché, sennò che? Me le buscai forse? E dove remai, dove, in quale vogata vogai per buscarmele? E va be’, bell’amico mio, va be’: tu dici che te le regalo e tu invece te le vuoi buscare, ma come? Dillo, dimmelo tu, anima mia, come, dove, te le puoi buscare se non c’è la vogata e non voghi?» Poi, con l’aria di ricordarsi tutt’all’improvviso di qualcosa, tirò fuori dalla tasca un giornale a un solo foglio ripiegato in quattro, lo aprì e gli disse: «Avanti, leggimi il giornale, travaglia, così te le buschi, ste mille lire, non te le regalo».

«Essì, figuriamoci, vossia ha bisogno che glielo legge un altro il giornale. Menomale che vossia s’alliena a farmi lo sfottò.»

«Io farti sfottò a te, anima mia? Ti pare forse menzogna che oramai la vista non m’aiuta più e che gli occhiali li avevo ma li spezzai?»

«Se vossia lo disse per davvero di sentirsi leggere il giornale, in tale caso, subito, con piacere, mi metto a leggerglielo a vossia. Vossia però non lo deve nemmeno pensare che mi piglio le mille lire perché gli leggo il giornale.»

«E non è travaglio pure questo forse?»

«Quanto a questo, per essere sincero con vossia, per me è più travaglio leggere che vogare. Però, questo, vossia non è che lo piglia sul serio?»

«Oh, ti zitti ora? Mi fai sentire che nove ci sono della guerra? Mi leggi oppure no?»

’Ndrja allora, scherzando e ridendo, gli lesse per davvero dove si parlava dei vari fronti della guerra e quando fu il turno del fronte italiano, a un certo punto lesse:

«Da alcuni giorni le truppe alleate non fanno più alcun progresso e dal silenzio che certi giorni regna sotto il monte della martoriata Abbazia, si ha come l’impressione che la guerra sia proprio finita a Cassino».

«Che è? Che è?» fece il Maltese, scialandosi. «La guerra finì a casino?»

«Cassino, qui Cassino dice, con due s.»

«Si vede che fecero errore. Sennò che vorrebbe dire che finì a cassino, con due s? Che sarebbe sto cassino?»

«Sarà qualche posto, penso io.»

«E ti pare che casino, con una s, non è un posto pure quello?»

«Ma vossia che fa? Mi fa di nuovo sfottò? Vossia, menomale che s’alliena ogni tanto in compagnia mia. Mi piglia in giro e così si sboria dei pensieri suoi.»

«A te ti piglio in giro? A te, anima mia, ti piglio in giro? A me, a me, mi piglio in giro, a me, in questo grande casino della guerra, mi piglio in giro» disse senza più ridere, come se già gli spuntasse la lagrima da tutto il vino bevuto.

Subito, però, tornò scherzoso e gli porse ancora una volta le mille lire dicendogli, ispirato forse dal casino di Cassino:

«Oh, non te le spendere femmine femmine. Perché devi ricordarti di questo che ti dico: la femmina è né più né meno, come la guerra: pure lei ti leva la vita, anzi, lei ti leva vita e averi».

Gli venne allora proprio in punta di lingua di domandargli: vossia, parla di Ciccina Circé? vossia la pagò quella?

Ma proprio allora, dal fondo della banchina, spuntò Masino seguito da tutta la chiumma di sbarbatelli e ’Ndrja gli disse grazie mentemente, perché gli permetteva di non pigliarsi le mille lire, e di lasciare perdere Ciccina Circé e la tentazione che si sentiva insorgere dentro di smidollarsi ancora con quell’enimma di femminota.

«Vossia vede? Vossia vede? chi c’è? Vossia vede» esclamò, trionfante e veramente aveva voglia di abbracciarseli tutti, quegli sbarbatelli con Masino.

A lui, al Maltese, la vista degli sbarbatelli fece meraviglia e riso, e la meraviglia era come un’emozione ancora nuova per lui, che il riso mentre la contemperava, la sbalordiva di più ancora. ’Ndrja sentì che non se l’aspettava, che quello che gli succedeva lo pigliava talmente alla sprovvista, che gli levava di colpo tutta la vernice giovanile e non gli dava tempo di trovare riparo nella vecchiaia nascosta: quello, doveva avere perlomeno dieci anni più di Caitanello.

Quel riso non riusciva a fargli da sotterfugio, anzi era peggio, perché era il riso monchio monchio di un vecchio che si sente gratificato ancora una volta dalla vita. Ecco qua, si disse ’Ndrja. E questo è quello che aspettava le femminote sotto il mantice della carrozza e quello lì che dava le manate al culone di Ciccina Circé.

Si ripigliò, quando gli sbarbatelli si gettarono a pesce sulla lancia. Si comportò con loro come fossero tutti una collegiata; s’andò a sedere in fondo alla scaletta e a questo, a quello, cominciò a fargli: e tu come ti chiami, e tu quanti anni hai, e tu di dove sei, perché era come non li avesse nemmeno guardati in faccia quando li aveva ingaggiati e solo in quel momento scoprisse quant’erano belli, quant’erano bravi, quant’erano simpatici.

’Ndrja e Masino stavano seduti sulla banchina e si godevano quella scena.

«Ma che facevano sopra quel balcone?» s’informò ’Ndrja con un sorriso, dal suo fratello di latte, che guardava ora, essì, sentiva la differenza, con un occhio diverso. «E tu, come facesti a portarli qua?»

«Niente. Salii lassòpra al palazzo che era tutto bombardato dentro, compreso le scale, sopra una porta c’era attaccata quella testa di femmina con le tre gambe, entrai là e al primo dei muccusi che vedetti, gli dissi: allora, ve le volete ancora buscare quelle cinquecento lire per uno? e tutti issofatto mi vennero dietro.»

«Ma lassòpra che facevano? Chi li portò a trovarsi là? Che ci avevano a che dividere con la testa di femmina a tre gambe?»

«Mah, e chi lo sa? Io no, e i muccusi nemmeno. Dove entrai, a me mi pareva una scuola, le stanze erano piene di banchi di scuola, e davanti ai banchi, il tavolo del maestro e la lavagna. E difatti, i muccusi mi comparvero, seduti ai banchi, che stavano a sentire quel giovanotto là che s’affacciò prima al balcone, te lo ricordi? come fosse il maestro che gli faceva lezione.»

«Ma che lezione?» domandò ’Ndrja ridendo. «Che gli insegnava a leggere e scrivere?»

«Mah… Sulla lavagna c’era disegnata col gesso la Sicilia e quel giovanotto gliel’indicava ai muccusi e io lo sentii che diceva: la Sicilia è un’isola.»

«La Sicilia è un’isola? Eppoi?»

«Eppoi, ancora: la Sicilia è un’isola, la Sicilia è un’isola e la Sicilia è un’isola. Lo ripetette tre volte e poi uno dei muccusi, quello del villaggio Principe, mi pare, girò l’occhio e mi vedette. Allora il giovanotto mi disse: che vuoi? Niente, gli dissi io. Avevo da dire una parola a sti muccusi. Digliela, fece lui, io gliela dissi, e i muccusi, appena la sentirono, se ne vennero tutti con me.»

«E il giovanotto non trovò da ridire che lui stava facendo la lezione e loro, senza sapere leggere e scrivere, sentendosi ricordare le cinquecento lire, si alzavano e se ne andavano?»

«I muccusi veramente un poco si puliciarono prima di alzarsi dai banchi. Io lo capii che si vergognavano di alzarsi e andarsene così, di netto a netto. Gli pareva forse uno sgarbo di lasciarlo perché quel giovanotto gli aveva usato la gentilezza di ricoverarli la notte e di tacitargli lo stomaco. Mah, se era solo per le cinquecento lire, forse, penso io, non si persuadevano a venire.»

«E com’è allora che si persuasero? Gli portasti per caso altri argomenti?»

«Quando vedetti che si traccheggiavano, che cogli occhi mi venivano dietro a me, ma per delicatezza al giovanotto non si muovevano dai banchi, allora per forza mi dovetti risolvere a portarglielo come un dovere. Eh, disobbligarsi per disobbligarsi, prima del giovanotto della scuola, veniva qualcun altro. Insomma, gli dissi: sotto, c’è che v’aspetta ’Ndrja Cambrìa, che sarebbe quello che non vi volle guardare le mani per non farvi la spia. Siccome ritrovammo quello lì, il Maltese, che ci ingaggiò per la vogata, e tutto ritornò come prima, ’Ndrja Cambrìa v’aspetta sicuro che venite dove c’è la lancia e ci manchiamo solo noi. Poi me ne uscii ed essendo memori, loro mi vennero dietro uno per uno. Feci male?»

«E perché? Quei figli di buonamadre la scusa volevano. Qua si buscheranno cinquecento lire, là invece che si buscavano?»

«Mah, nemmeno loro lo sanno. Mi dissero che quel giovanotto aveva cominciato allora allora a parlare e quelle furono le sue prime parole: la Sicilia è un’isola, ma non sanno che gli voleva dimostrare. Anzi, per la strada si domandavano che aveva inteso dire col fatto che la Sicilia è un’isola e che gli rappresentava la testa di femmina con le tre gambe. Glielo dovetti dire io strada facendo, che gli rappresentava la Sicilia, perché ce l’aveva detto il Maltese. Volevano spiegate pure le tre gambe e dicevano: peccato che non glielo domandammo a quel giovanotto là. Ci restò la curiosità.»

«A quest’ora, se ne scordarono persino…» fece ’Ndrja. «Certo, una lancia come quella lì fa scordare pure una femmina con sei gambe.»

«Sapete vogare voi, eh? Sapete vogare?» faceva il Maltese agli sbarbatelli.

«Vossia può stare tranquillo» gli rispondevano gli sbarbatelli. «Vossia può dormire a cuscino mollo.»

«Voi lo sapete impugnare bello bello il remo, vero?»

«E che ci vuole? Nascemmo col remo in mano, vossia si può figurare.»

«E state tutti accordati, vero? Tutti sotto in avanti, o tutti sopra all’indietro, vero? Non è che fate i montarozzi, non è che mi sembrate un cammello?»

«E vossia già non ci vede che pare che vogammo sempre assieme? Vossia può farsene un’idea.»

Si scialava con le risposte che gli davano. Risalì sulla banchina:

«Ah, che darei…» fece. «Ah, che darei, per intacciare quel borioso che mi parla e s’alliscia i baffi col frustino.»

«Vossia farà la sua figura» gli disse ’Ndrja. «Certo, vincere no, nemmeno a dirlo, arriveremo ultimissimi, ma vossia non si potrà lamentare degli sbarbatelli, questo è poco ma sicuro.»

«Vincere? Anima mia, vincere tante volte è la cosa che conta di meno.»

Il sole andava tramontando, le altre due lance avevano levato mano e a loro restava appena il tempo di fare qualche andirivieni dalla banchina alla portaerei.

Il timoniere, di quello facevano a meno. ’Ndrja andò a prua e pigliò il remo della prima voga che è quella da cui dipende, alla somma di tutto, se le altre voghe impalano senza sconzare la vogata. Masino se lo mise come terza voga davanti a sé e poi gli altri: tu là, tu là e tu là, non dovette perdere tempo a distribuire i numeri delle voghe, destre o sinistre, perché, tanto, erano tutti della medesima statura. Erano un mucchio di vogatori, ma li osservava come sedevano sul banchetto e studiavano il remo e lo impugnavano dove andava impugnato e come lo calavano nell’acqua, ed era come facessero qualcosa che ricordavano, qualcosa che un tempo ognuno di loro, sopra i mari di Ringo o Principe, Paradiso o Grotte o Sant’Agata, aveva fatto, lui o suo padre o suo fratello, che era quasi la stessa cosa.

Tutto stava a trovare l’accordo, tutto stava a parlare la stessa lingua, a respirare tutti lo stesso attimo di tempo, facendo di dodici fiati uno, uno solo, ma tutt’un forte, fitto, sostenuto vento che spirasse a favore della lancia: tutto stava, cioè a dire, a trovare l’impalatura.

Quella era la grande impresa, l’impalatura: pigliare e lasciare mare tutti sullo stesso preciso momento, non una goccia prima, non una goccia dopo, e bilanciarsi al millesimo di grammo con lo scalmo, pesando tanto mare con tanto sbracciare, e tagliare in fuori, tagliare in fuori, non impalare, non impalare…

Gliela spiegò, l’impalata, se non la sapevano. Gli dette una dimostrazione lui e poi gliela dettero lui e Masino, poi gliela fece provare a due a due, a quattro a quattro, a tutti quanti insieme e poi compreso lui.

Remeggiarono un poco: più tempo passava e più s’intonavano. Anche le ultime voghe, anche se stringevano i denti, non rompevano né contrastavano la vogata. «Forza, Ringo» gridava ogni tanto al dodicesimo che aveva la chierica in testa e il ciuffo in mezzo agli occhi.

Si fermarono sotto la scaletta e mentre gli faceva ripigliare fiato, disse a Masino:

«Eh, Masino? Questa è barca, questo è legno, un ciliegio che è una musica… Questo, le dovremmo portare alla moglie di don Armandino Raciti. Ma forse a lei non le direbbe niente, per lei un legno o un altro non fa differenza, a lei le preme scafarglielo sotto gli occhi al marito, il legno. A noi invece un ciliegio così non ci sembrerebbe vero».

«Te l’immagini di comparirgli davanti ai pellisquadre con questa barchissima?»

«Comparirgli e dirgli, mentre sono tutti intrafficati con quella carcassona: ehi, pellisquadre, lo volete fare un affare? Voi ci date quell’ammasso di orcaferone e noi questa barca qua, ci state?»

«Piglierebbero subito mare, penso io, prima che ce ne pentissimo, tutti quanti sono, piglierebbero mare sulla lancia e ci lascerebbero a noi due soli con la carogna dell’animalone.»

Risero tutti e due, ma poi ’Ndrja come ci riflettesse, disse:

«Che ti pare, che tanto, tanto sicuro sono che ci starebbero al cambio? Forse, non lascerebbero di smantellare l’orcaferone nemmeno per una lancia così, forse…».

’Ndrja gli domandò poi al Maltese:

«Che impressione gli fanno sti muccusi?».

«Bellissima» rispose lui sorridentissimo. «Mi sto ricreando tutto, mi sento un altro. E chi se l’aspettava una tale bellezza di cosa? Ah, come vogano belli, pulitelli, sti muccusi. Ultimi sì, ma primi per bellezza di figura.»

«E ancora è niente» gli fece ’Ndrja. «Vossia, ora li deve vedere. Ora facciamo la finta come fossimo proprio nella vogata. Vossia li guardi ora, sti sbarbatelli, ora che gli grido: oooh…oh…»

Però, non si vedeva già più, e la luna sorgeva allora allora: il mare di San Ranieri si era fatto deserto, freddo, verde scuro. Prima una, poi l’altra, si sentirono sopra la portaerei e sopra incrociatori e caccia, le campane che battevano i turni di guardia: il profilo minaccioso delle navi alla fonda chiudevano il maretto di San Ranieri dentro una foschia cupa e gravida di tempesta, e la sagoma della portaerei davanti al Capo Difesa pareva una grande massa di nuvole galleggianti.

’Ndrja, in fretta in fretta, parlò ai suoi vogatori e gli disse:

«Avanti, vogatori, una sola andata e venuta, tanto per dargli una dimostrazione all’amico nostro qua, signor Mister Maniàci, che ci guarda».

Il Maltese batté le mani e poi prese a sfregarsele come sentisse freddo.

«Venne fresco» fece ’Ndrja quasi a bassa voce. «Il Maltese si pigliò di freddo.»

«I pellisquadre a quest’ora si riscaldarono, butteranno sudore addirittura» fece Masino.

Gli sbarbatelli erano coi remi parati e trattenevano il fiato, imbustati, aspettando il via:

«Oooh…oh…» fece ’Ndrja.

Sulla prima vogata, si sentì il verso dei gabbiani come remigassero dall’altra parte delle mura della Difesa. Masino girò gli occhi verso ’Ndrja, ma la luce non consentiva più di guardarsi negli occhi: ’Ndrja però, doveva domandarsi anche lui se quei gabbiani che sentivano, erano quelli stessi apparsi intorno all’orcaferone oppure erano altri, saliti da Malta allora allora.

Dalla lancia, a ogni vogata che facevano, il Maltese scompariva sempre più nello scuroscuro, come se corresse da fermo allontanandosi dentro le mura altissime della Difesa, mentre loro vogavano all’opposto, verso Capo Difesa, fuori del porto.

«Oooh…oh… Oooh…oh…» gridava ’Ndrja, spronando gli sbarbatelli e a Masino, lì davanti, gli gettava il fiato acceso sulla nuca.

Fu come se in tre, quattro vogate si mangiassero tutto il mare disponibile fra la banchina e la portaerei. Avevano pigliato una tale vogata, quei vogatori di mucco, una vogata d’una potenza tale, che aveva del misterioso, come se abbuiando alla lancia fosse spuntata un’anima, come una spina dorsale fra poppa e prua, un’anima, in forma di coda d’orcaferone, e spinta da questa, corresse sulle acque, viavia che queste s’ottenebravano.

«Oooh…oh…»

A ’Ndrja doveva sembrargli peccato spezzare quella bellezza di vogata, ma anche volendo, forse non ce l’avrebbe più fatta.

«Mi pigliarono la mano, sti figli di buonamadre» disse fra i denti.

I remi affondavano in acque oramai di mare aperto, nelle acque cioè colorate di nero come d’inchiostro della portaerei.

Ma ’Ndrja ancora faceva, fece: oooh…oh… poiché anche per lui doveva essere una felicità di quelle alle quali non si resiste perché è come se il cuore scoppiasse in petto e scoppierebbe, solo se si tentasse di soffocare quella ribellione, quei palpiti grossi di gran vita a precipizio.

A quel punto, i remi si alzarono come si storcessero e gonfiassero e gli sbarbatelli virarono per doppiare il Capo Difesa. Qualcuno di loro ebbe come uno stimolo di riso, come un tripudio argentino dentro la gola, anche Masino provò senza volontà sua, quella gioia, quell’impulso prepotente, e capì ’Ndrja che fece, faceva ancora: oooh…oh…

Lontano lontano, come un balenio contro i neri muraglioni della Difesa, ’Ndrja credette di intravvedere un’ultima volta i denti d’oro del Maltese, come avesse la bocca spalancata e gridasse senza voce. S’era come piegato sui ginocchi e di lui restavano solo quei denti che si chiudevano e aprivano, gialli dorati, gialli dorati. Forse gli gridava di tornare indietro, ma come faceva a dirgli che la cosa oramai non era più nelle sue mani?

Ora, gli sbarbatelli vogavano confusi nello scuro più scuro, erano solo ombre che ondeggiavano sui remi senza più braccia o mani, come una leggera, potente, sinuosa, inarrestabile groppa d’animalone nero.

Erano scapolati sottobordo alla portaerei, dov’era scuro fittofitto. Là, Masino sentì che ’Ndrja alzava i remi e tirava un gran respiro come si sciogliesse da quell’intesa fisica che gli aveva dato come un’esaltazione anche a lui. Ma gli sbarbatelli non alzarono i remi, remavano sempre con lui e senza lui, remavano anche contro l’impalatura di lui: e anche Masino remava, come fosse imprigionato nella vogata e fossero gli altri a spingere il suo braccio, a piegare il suo busto sopra, sotto, avanti, indietro.

«Oooh…oh…» fece basso basso ’Ndrja, e questa volta intendeva solo dire: che è sto procedere pazzo? Ma gli sbarbatelli lo intesero, forse, ancora come aizzamento, perché si sentì che scorciavano ancora di più la palata, che la scorciavano al massimo, che la scorciavano da tagliarsi la vita.

Spuntava la luna da Malta, scoprendo in quel cielo, appena fuori dallo scill’e cariddi, banchi di nuvole bianchissime. Erano oramai a proravia della portaerei, quando la luna irraggiò in quelle profondità e sotto la corsa della lancia le acque scintillarono tenebrosamente. Di prua, nel mare veloce veloce che pigliavano, come una trapunta di luci, si sentì ancora il verso degli albanelli, che come al solito, pareva contempo lontano e vicino. E col verso degli albanelli, come se mirassero agli uccelli approfittando del chiarore di luna, si sentì da prora della portaerei, lo sparo della sentinella che risonò come graffiasse l’aria con uno strappo lamentoso.

’Ndrja fece per alzare gli occhi alla immensa, allarmante fiancata della portaerei, e fu come se porgesse volontariamente la fronte alla pallottola, che gli scoppiò in mezzo agli occhi con una vampata che lo gettò per sempre nelle tenebre.

La lancia ebbe come un contraccolpo, quando ’Ndrja cadde in avanti, quasi addosso a Masino, e poi, di seguito, sembrò sfuggire via dal mare che faceva scintillìo e smorzarsi in un subbuglio di remi, allo scuro.

Per un momento, fu un gran silenzio, come se fossero morti tutti con ’Ndrja. Poi Masino piegato all’indietro, cercò ’Ndrja con la mano, sentì il sangue in mezzo agli occhi, gli tastò gli occhi con le dita insanguinate e allora scoppiò a piangere:

«’Ndrja… ’Ndrja…» chiamò.

«Morì? Morì ’Ndrja?» singultarono gli sbarbatelli. «’Ndrja, ’Ndrja, ’Ndrja…» lo chiamavano e singhiozzavano. Ma quanto a Masino, fu un momento e poi fu tutto un pensiero, quello di allontanarsi di là, sulla stessa lancia dove si trovava, riportare ’Ndrja a casa, vogare, vogare, fare quella vogata di una diecina di miglia, riportare ’Ndrja a casa, sullo scill’e cariddi. Si rigirò agli sbarbatelli:

«Oooh…oh… Oooh…oh…» e la lancia, pesante prima e poi sempre più leggera, ripigliò la corsa in avanti.

Masino pensò, pensava solo a portare ’Ndrja al duemari: solo quel pensiero sentiva, pungente, doloroso, dominante e commosso, nella sua mente. E con quel pensiero, gli pareva di speronare e scavare il mare davanti alla lancia, con quel pensiero barbaro, pietoso, lo riportava al loro mare.

«Oooh…oh…» gridava: e gridava al mare medesimo, lui in persona spronava, speronava.

Allo scuro si sentiva lo scivolio rabbioso della barca e il singultare degli sbarbatelli come l’eco di un rimbombo tenero e profondo, caldo e spezzato, dentro i petti. La lancia saliva verso lo scill’e cariddi, fra i sospiri rotti e il dolidoli degli sbarbatelli, come in un mare di lagrime fatto e disfatto a ogni colpo di remo, dentro, più dentro dove il mare è mare.



